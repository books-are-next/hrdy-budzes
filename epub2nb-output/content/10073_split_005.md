---
title: ''
---

 

Jak byl kníže Přemysl s Husákem v Čáslavi na záchodě 

Tak a je to! Ježíšek možná neexistuje! Dostala jsem modelínu a pastelky a fixy, ale zase jenom ty malý, a jednu panenku a Kocoura Mikeše a ještě další knížky a nějaký oblečky, který mě nebavěj. A já jsem tu modelínu viděla zastrčenou vzadu ve špajzu, když jsem si tam chtěla vzít jeden nebo v nejhorším případě dva vanilkový rohlíčky. Tak to mám za to.

Ve škole to říkali už dávno, že to je jenom jako. Krátká říkala, že ty dárky nosej dospělý lidi, a Eliáš říkal, že se ho babička pokaždý zeptá, Jiříčku, co ti mám dát k Vánocům, a pak mu vždycky dá ponožky. A prej, že to ví každej. Ale zase voni děti věřej všelijakým hloupostem jako třeba, že Jana Husa ve filmu Jan Hus, co se mi moc líbil, musel hrát trestanec odsouzený k smrti, protože ho nakonec upálili. To já vím, že to tak není, že to byl normální herec Štěpánek a že byl naživu i potom. Ale ve třídě mi to nikdo nevěřil, tak já jim taky moc nevěřím. Já myslím, že maj dost hloupý maminky a tatínky, samý horníky, zedníky a komunisty. Jenom Klímová, co jsem ji kousla do ruky a co se s ní teď kamarádím, a pak ještě Válová, co když je vyvolaná, tak zrudne a koktá, mají tatínky důstojníky nebo plukovníky u armády. A to prej jsou komunisti tuplovaný, ři-kal Pepa.

Na podzim nám jednoho hnusnýho horníka na podstavci postavili před školu a všichni tam museli jít s kytkama a mávátkama jako na prvního máje. I rodiče. Ale Kačenka s Pepou tam zase nešli a říkali, že na žádnýho soudruha Havířenka Uranoviče nejsou zvědaví. Tak jsem musela jít sama ještě s Kristýnou Macháčkovou z vedlejšího baráku, která chodí do první třídy. Kristýnu k nám přived pan doktor Macháček, to je její tatínek, co má bílý vlasy a vousy a vypadá jako její dědeček. „Tak děvčata, jděte, mlčte, poslouchejte a pak nám povíte, jaký to bylo," nařídil nám. Kačenka se ho zeptala, jestli se taky nepůjde podívat na vrchnost, ale pan doktor Macháček řekl: „Kdepak, milostivá, já jsem patolog, já je uvidím později. Teď si tady radši s vámi dám kafíčko a cigárko."

Kristýna chtěla vědět, co je to patolog, ale pan doktor zakřičel: „Kristýna, Helenka, vlevo vbok, pochodem vchod, odchod!" a vystrčil nás ze dveří. Já taky nevím, co je to patolog, zapomněla jsem se zeptat, ale myslím, že to znamená něco jako trpělivej.

Z horníka jsem běžela rovnou k divadlu, jak jsme byli domluvený, protože se jelo na zájezd do Čáslavi. Bylo to v pátek, Pepíčka přijela hlídat zákopecká babička a já směla jet s Kačenkou a s Pepou.

Před divadlem už čekali naši s Andreou Kroupovou a s Luďkem Starým a pan Dusil, pan Hák a Lída Ptáčková a Ťutim, to je její pudl, a pan režisér Kolář, to je její milenec, a ještě další lidi, co se máme rádi a co hrajou ve Zkrocence. Už zdálky jsem viděla, jak tam stojí a povídají si a kouří cigarety a chodí sem tam a křičí. A měla jsem čím dál lepší náladu, jako vždycky, když jdu s našima do divadla a když to nemám pokažený trojkou, dvojkou nebo nějakou jinou potíží. A to jsem z horníka neměla. Já do divadla chodím skoro každej den, tak mám vlastně každej den velikou radost. A když se jede na zájezd, tak je to ještě mnohem lepší, lepší než jet do Zákopů a skoro lepší než sochání.

Asi je to nejlepší na světě. Jenom když jsem viděla, že se Pepa s Kačenkou baví s Luďkem Starým, tak jsem začala být trochu trop na nervy, jak říká záko-pecká babička, protože Luděk Starý se mi líbí a Kačenka to ví a dělá si ze mě schválně legraci. „Helčo, nápadník s pouhou maturitou a s tak malou hlavičkou mi nesmí přes práh." A klidně to řekne před Luďkem, schválně. Mně je hned hanbou do pláče a mám vztek. Jednou, když Kačenka řekla, že Luděk musí u sebe nosit zvláštní potvrzení, že má na krku opravdickou hlavu a ne tenisák s knírem, tak jsem ji bouchla a Kačenka mně pak přede všema naplácala. Potom nám to bylo oběma líto. Vždyť já si ho přece nechci vzít, protože už je ženatej. Luděk mi sice říká: „Helenko, nic si z toho nedělej, Kačenka se bojí, že si tě vezmu za druhou ženu, až se rozvedu, a nepřeje naší lásce, protože tou dobou už bude stará bába." Já dobře vím, že tak to není, to je dospělá legrace a Kačenka to na mě neměla prozrazovat, když ví, že jsem ještě malá a ošklivá.

Ale v divadle to nikomu nevadí, to je fakt. Všichni mě mají rádi. Třeba, když potkám pana Suchana, to už je starej pán, co hraje krále a kouzelný dědečky, nabídne mi sisinku a já si vezmu, protože by mu bylo líto, kdybych si nevzala, a taky proto, že tu sisinku chci. Pan Vorel, kterej je už taky dost starej, ale má mladou milenku Mílu, se pokaždý ukloní a říká mi — rukulíbám, komteso Heleno. Pan Vorel hraje knížepá-ny, vojevůdce, továrníky nebo ředitele různejch věcí. Podle toho, co se hraje. Jeho Míla je učitelka a jednou jsme s nima byli v Bulharsku. Ona je prý mladší než Kačenka, ale není tak hezká. Já myslím, že by mohla hrát nanejvýš něčí sestru.

Taky pan Dusil, to je Kačenky a Pepy kamarád, i když je o hodně starší a vykaj si, je príma. Pan Dusil přišel, když už byli všichni v autobuse a dělali si starosti, kde je. Řekl: „Maucta," sednul si sám a ani nedělal vtipy.

Pan řidič Klubko měl po cestě puštěný rádio, v rádiu hráli moji oblíbenou píseň Malovaný džbánku, z krumlovského zámku a pak hlásili, že v Praze shořel Veletržní palác. To je škoda, protože v Praze jsou krásné starobylé paláce a Praha je vůbec krásné a hlavní město. Jsou tam Hradčany, orloj, zoologická zahrada a já bych tam chtěla bydlet, protože se tam přestěhovala moje nejlepší kamarádka Terezka Kulíš-ková, protože její maminku Kláru Frágnerovou vzali do Národního divadla. Národní divadlo, to je stejně důležitý jako zoo a Hradčany, a tak se kvůli tomu odstěhovali z Ničína na Prosek. Strašně jí to závidím a moc se mi stýská.

Jestlipak se bude na ten Veletržní palác dělat sbírka mezi chudými lidmi, jako když shořelo Národní

divadlo? Chtěla jsem se Kačenky zeptat, ale už jsme byli v Čáslavi a nebyl čas.

V Čáslavi zemřel slavný husista Jan Žižka, na kterého křičeli — chraň holého a vystřelili mu oko a pak ještě jedno u hradu Rábí. Já to vím od zákopeckého dědečka, co mě učí znát naše slavné dějiny. Čáslav je starobylé okresní město.

Na záchodě v hotelu, kde jsme bydleli, bylo napsáno:

Na kostele zvoní zvon

Seru, sereš, sere on

Na mou věru

jak tak seru

Tak mi přišlo na mysl

jak sral kníže Přemysl.

A pod tím:

Horší nežli Rusák je ten čurák Husák.

A ještě pod tím:

Dělej mi to zezadu!

Tomu jsem nerozuměla, tak jsem se na to při večeři zeptala Kačenky. Kačenka se zakuckala, zrudla a řekla, že neví, co by to mohlo znamenat. Pepa povídal — jen neřikej a smál se a Luděk Starý s panem Dusilem, co s námi seděli u stolu, se taky smáli. Pan

Dusil navrhnul, ať se zeptám Andrey Kroupové, ta že by to mohla vědět, ale Kačenka mi to zakázala a řekla: „Mohli byste se stydět, před tím dítětem." Viděla jsem, že se velice mračí, tak jsem se už radši na nic neptala a stejně jsme už museli jít do kulturního domu hrát.

Hrálo se Zkrocení zlé ženy, kterou hraje Kačenka, ale Pepa nehraje Petrucia, co si ji vzal, jenom jeho sluhu. Já už jsem to viděla asi pětkrát, ale to vůbec nevadí.

Když představení skončilo, přišel za Pepou nějaký pán, co s ním kdysi chodil do školy, a Pepa ho vůbec nepoznal. Ale on si chtěl stejně povídat. Tak jsme s Kačenkou vyšly ven, že počkáme na náměstí. Bylo teplo, Kačenka si zapálila cigaretu, pomalu jsme chodily kolem dokola a koukaly na hvězdičky. Z kulturáku ještě vycházeli lidi a jinak nikde nikdo nebyl. Chtěla jsem Kačence říct básničku, ale když jsem prozradila, že je ze záchodu, tak Kačenka nechtěla. „Radši ne," řekla. Pak jsme si všimly pana Dusila. Seděl na lavičce, ale dost divně, vlastně ležel. Honem jsme k němu s Kačenkou běžely. Byl trochu zkrváce-nej a funěl, ale jak nás uviděl, sednul si normálně a začal se usmívat.

Kačenka se polekala a už zdálky na něj volala: „Karle, co je vám? Je vám něco?" Ale pan Dusil vrtěl hlavou a dělal nám vedle sebe místo. „To nic, dámy, to nic. Promiňte mi tu chvilkovou slabost. Udělalo se mi blbě, tak jsem musel na vzduch." „Seženeme doktora. Já pro někoho dojdu," chtěla Kačenka. Pan Dusil nechtěl. „Ať vás to ani nenapadne, vážně. To byste mě naštvala. Ale děkuju vám, Kateřino, já vím, že jste hodná holka." „Nevypadáte dobře," řekla Kačenka, „děláte mi starosti." A myslím, že panu Dusilovi pohladila ruku. „To mě mrzí, zvlášť před vámi. Věřte mi," řekl on.

Přemýšlela jsem, jestli to všechno neni nějak proti Pepovi, a moc se mi to nelíbilo. Ale Dusil vypadal, že je mu fakt špatně, i když dělal, že je veselej. Dokonce vstal a kleknul si před Kačenkou na jedno koleno.

...Vás tenkrát zjara čekal jsem...

V obzoru modrý zvučel jas.

Já napsal struny, by echem chyt se v nich váš hlas.

Nuž, rcete, kde jste tenkrát byla?

A pod jakými zeměpány?

Nuž, rcete, čí jste jaro žila?

Kdo vám tak zcuchal tmavé vlasy?

Pak si pan Dusil zase sednul a bylo ticho. „Kačenka je blonďatá," řekla jsem. A pořád bylo ticho. Tak jsem řekla: „Pane Dusil, já vám taky řeknu básničku. Horší nežli Rusák, je ten čurák Husák." Kačenka vyskočila jako čert z krabičky, ale to už přicházel Pepa a Luděk a Kamila, co hrála Bianku, pan režisér Novotný a taky Andrea Kroupová a Evžen Beznoska, dramaturg. A asi mě slyšeli, protože se smáli, a Andrea opakovala moji básničku a křičela: „To je boží, lidi, to je fakt boží!" Pak se zavěsila do Beznosky a řekla, že jsou všichni zvaný k nějakýmu panu Ku-bálkovi na mejdan, a kdo chce jít, tak ať sebou hodí. A všichni šli, jenom my jsme samozřejmě nešli a Dusil taky ne. Cestou do hotelu Pepa povídal: „Kubálek, Kubálek... Není to náhodou ten soudruh Kubálek, co měl před představením proslov?" „Hádejte, Pepíku," řekl pan Dusil a plivnul na chodník, „můžete třikrát."
