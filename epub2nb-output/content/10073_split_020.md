---
title: "\_Jak Boženku Veverkovou snědly němkyně\_\_"
contentType: prose
---

<section>

V pátek jsme s Pepou jeli za Pepíčkem a za Kačenkou do Zákopů. Kačenka nám do telefonu řekla, že přijede z Prahy taky rovnou tam. Pepa mi cestou zpíval srandovní písničky od Voskovce a Wericha a taky všelijaký trempský, jako Na Okoř je cesta nebo Kdyby lidi nevynašli kadidlo, čím by kostelníci kadili. Ale už nám nebylo tak veselo jako předtím. Báli jsme se, že se v Zákopech něco semele.

Hned jak Pepa zabrzdil a Fifík přestal rachtat, věděli jsme, že Kačenka už přijela. Pepíček si hrál před bytovkama, přišel nám dát pusu a řek jenom: „Máma se stlašně zlobí." Pak zase běžel na pískoviště. Babička měla všechny vokna zavřený a stejně bylo slyšet, jak Kačenka příšerně křičí: „To je neuvěřitelná sprosťárna! Darebáctví! To jsem si nezasloužila! Radši jsem se neměla vůbec narodit!" A ještě spoustu dalších takovejch věcí.

Myslela jsem, že Kačenka vypravuje o tom soudu, ale nebyla to pravda, Kačenka si s babičkou povídala o tom Freisteinově dopisu. Otevřít nám přišel dědeček a hned ve dveřích šeptal: „A jejeje, děti moje, tak jste přijeli... Je to špatný, je to moc špatný." A smutně vrtěl hlavou.

Dali jsme Kačence pusu a Pepa ji poprosil, jestli by nemohla míň křičet, že je to všechno slyšet až ven. Hned dostal taky vynadáno, ať se do toho neplete a že, kdyby byl co k čemu, vyřídil by to s babičkou sám. Kačenka byla celá zmuchlaná a rozcuchaná, a jak brečela, tekly jí po obličeji různý barvy. Babička byla zase celá červená, nehty měla zaseknutý do rukou a třásla se jako vždycky, když se opravdu zlobí.

Zavřeli jsme se s Pepou a s dědou do malýho pokojíčku, ale nic nám to nepomohlo, protože máma s babičkou běhaly po celým bytě a vždycky vletěly i k nám a chtěly, abysme se hádali s nima.

Babička křičela, že je máma nehodná dcera, že ji nikdy v ničem neposlechla a teď to má, že nezná žádný jiný dítě, který by bylo na svoje rodiče tak zlý za všechno, a že ji Pánbůh potrestá. Že nikdy žádnej dopis Freisteinovi nenapsala, že Freistein je a zůstane mým pokrevním otcem, že za to ovšem babička nemůže a dost se kvůli tomu natrápila, že nikdy žád-nej dopis od Freisteina nedostala, a když jí Kačenka mávala tím dopisem před očima, zopakovala to všechno ještě jednou a řekla: „Bůh je mi svědkem!"

Kačenka zase křičela, že je babička horší než Kroupová s Vytlačilem dohromady, protože to jsou koneckonců cizí lidi, zatímco babička je koneckonců její matka, že vždycky věděla, jak ji babička pomlouvá a jak lže, kudy chodí, ale že přece jenom nevěděla, že je to tak strašný, že se diví, že se babička nestydí aspoň před tím Pepou, kterej se k ní choval vždycky slušně, že co to dítě, který z toho může mít nadosmrti trauma, že ji, mámu, nikdy neměli rádi a že, když už byli tak dlouho bezdětný, mohli to už klidně vydržet. Křičely a brečely a honily se dokolečka.

Děda s tátou seděli každej v jednom křesle u ma-lýho stolu a já jsem seděla pod stolem. Někdo seshora, asi pan Vejskal, zabouchal do našeho stropu smetákem.

„Ta Kačenka by neměla tak křičet," řek dědeček.

„Vždyť jsem jí to povídal, slyšel jste, co mi odpověděla," řek Pepa.

„Já vím, já vím..." řek děda.

„Neměl byste Mílu nechat psát takový dopisy. Káču to mrzí a Helenka se pak zbytečně trápí," řek Pepa. „Vždyť jsou to samý nesmysly."

„Já vím, já vím," řek děda, „ale copak na mě dá? Vždyť ji znáš."

„No jo, já vím," řek Pepa.

Potom zazvonil zvonek, za dveřma stál pan Vejskal a řek, ať jdeme, promiňte pane řídící, všichni do prdele, když se neumíme slušně chovat.

Nakonec řek Pepa Kačence — tak snad abychom zase jeli — a přived Pepíčka z pískoviště. A jeli jsme, ale ještě předtím řekla Kačenka babičce a dědovi, že už nikdy nepřijedeme. Když už jsme se obouvali, přišel do předsíně dědeček František s nějakým papírem v ruce a řek Kačence, že píše stížnost panu prezidentovi, aby Kačenku vzali zpátky do divadla, protože ta výpověď je nespravedlivá. Kačenka se zasmála a řekla: „Jasně tati, na ty tvoje naivní, obrozenecký řeči je Husák určitě zvědavej. Prosím tě, vždyť seš směšnej!"

Když už jsme seděli v autě, viděla jsem, jak dědeček stojí za těma skleněnejma dveřma v chodbě a v ruce pořád drží ten papír. Na chodník si netroufnul. Nechtěla jsem, ale rozbrečela jsem se a všichni to slyšeli. Od tý doby jsem tolikrát brečela, že už mi to ani nepřijde. Chtěla jsem bejt jako Hrdý Budžes, ale nejsem, jsem sralbotka.

Nejvíc jsem brečela, když se to stalo Kačence, a Kačence se to stalo hned druhej den. V sobotu Kačenka dělala jakoby nic, dala nám dárky, co nám přivezla z Prahy, hráli jsme pexeso a k obědu byly řízky. Jenom počasí bylo opravdický, pršelo a foukal hroznej vítr. Vůbec jsme nešli ven.

Odpoledne Kačenka řekla, že si dojde do divadla pro věci. Pořád ještě měla svoje místo v šatně, ve stolku líčidla a za zrcadlem všelijaký obrázky, co jsem kreslila nebo co jí někdo dal k premiéře. Řekla, že nechce nikoho potkat a v sobotu že tam nikdo nebude. Ale oblíkla se skoro jako na premiéru, do šatů a do semišovýho saka z Bulharska, namalovala se a vzala si nový boty, který si přivezla z Prahy a který se mi vůbec nelíběj, protože vypadaj jako čertovský kopyta. Kramfleky maj strašně vysoký a hranatý, vepředu jsou zase hrozně kulatý a celý jsou trochu žlutý, trochu oranžový a hodně lesklý. Pan Pecka by je rovnou hodil do popelnice, ale Kačenka je na ně pyšná.

Tak teda šla do divadla, slíbila, že přijde za hodinu a že pak všichni půjdeme na loutkovou pohádku. Chvíli jsme ještě hráli pexeso a já s Pepou jsme se těšili, jakou bude mít Kačenka radost, až se vrátí, protože jsme si všimli, že už Pepíček umí říkat r. Když jsem nad nim vyhrála, praštil sebou na podlahu a křičel: „To neplatí ty krávo!" Dřív vždycky říkal — klávo.

Oblíkli jsme si s Pepíčkem sváteční šaty, co nám Kačenka připravila, uklidili jsme pexeso, Pepa umyl nádobí, ale Kačenka nešla. Pepa řek, že se tam asi s někým zapovídala, pustil si fotbal a poslal nás, ať si čteme. Ale když fotbal skončil, loutkový divadlo už bylo v čudu a Kačenka pořád nešla, řek, že jí půjdeme naproti.

Od nás je to divadla malinkatej kousek, člověk tam dojde dřív, než skončí večerníček. Ani jsme se moc neoblíkali. Už byla tma a pořád to fičelo. Kačenku jsme nepotkali a pan vrátný v divadle nám řek, že tam vůbec nebyla. Pepa nás posadil k sobě do šatny a radši ještě celý divadlo prošel. Ten vrátný je starej dědeček, čte si noviny a někdy taky spí. Pepa ale Kačenku nenašel. Nikdo ji nepotkal ani neviděl. Šli jsme zase domů a už jsme se začínali bát. Pepa nás uložil do postele. Potom mi řek, tak aby to Pepíček neslyšel, že budeme chvíli sami doma, že musí jít ještě ven, hledat Kačenku, i když se určitě nic nestalo, a že honem neví, koho by poprosil, aby nás hlídal. Slíbila jsem, že dám na všechno pozor. Řekla jsem si, že povím Pepíčkovi pohádku, aby pěkně usnul, a já pak počkám na Pepu a na Kačenku. Ale usnuli jsme oba. Ani se mi nic nezdálo.

Ráno jsem přišla do kuchyně a Pepa už tam seděl a kouřil. Pepa nikdy doma nekouří, jedině někdy večer, když máme návštěvu a je mejdan. Najednou odněkud vyšla babička Dáša. Babička Dáša u nás naposledy byla, když se teta Marta stěhovala do ciziny. Kačenka nikde nebyla. Vzpomněla jsem si, jak to včera bylo, a lekla jsem se. Táta s babičkou šli ke mně a říkali mi, že je Kačenka nemocná nebo vlastně zraněná, že to bylo špatný, ale že to určitě bude dobrý a že jsem rozumná holčička. Potom nevím a ještě potom jsem zase ležela ve svý posteli a znova jsem na všechno zapomněla. Ale znova mi všechno vysvětlili.

Kačenka šla do divadla tou nejkratší cestou, co trvá jen jako večerníček, jenže na tom domě u nás na rohu je lešení, a jak foukal vítr, shodil na Kačenku trám. Prej jenom malej trám a jenom trošku. Kačenka spadla s rozbitou hlavou do bláta a zůstala tam ležet. Nějaká pani, co se dívala zrovna z okna, si toho všimla, chvíli počkala, jestli Kačenka nevstane, a když nevstala, zavolala sanitku. Kačenku odvezli do nemocnice, je živá, ale asi ne úplně. Nikdo za ní nesmí. Snad až odpoledne.

Pepa s babičkou říkali, že je všechno v pořádku a že to bude dobrý, a dělali všelijaký věci, o kterejch si mysleli, že jsou legrační. Ale já už nejsem jako Pepíček. Já je mám ráda a Pepíčka mám ráda a babičku Mílu a dědečka Františka taky, ale kdyby mi Kačenka umřela, tak nevím...

Ale Kačenka neumře. Odpoledne Pepu pustili do nemocnice a potom teprve zatelefonoval do Zákopů na národní výbor, protože děda s babičkou nemají telefon.

Babička Dáša upekla štrůdl. Ona si vzala v práci volno, aby u nás mohla pár dní zůstat. Vyprávěla nám, že jí na úřadě dovolili nastěhovat se do toho prázdnýho vršovickýho bytu po tetě Martě. Může nechat strejdu Kryštofa s tetou Janou na Vinohradech a konečně bydlet sama. Jenže teď neví, jestli se jí vlastně chce. Já se jí nedivím, mně by se z toho krás-nýho růžovýho domu taky nikam nechtělo.

V noci se mi zdálo, že chodím po divadle a hledám Kačenku. Chodím ze šatny do šatny, dívám se do rekvizitárny, do krejčovny i do oblíkárny, vlezu do všech záchodů a projdu všechny chodby. Nikde nikdo a všude je tma. Pak si všimnu, že svítí ten červenej nápis: Ticho! Zkouší se! A opravdu, na jevišti svítí světlo. Projdu mezi kulisama a vidím, že na scéně stojí pan Dusil v nóbl obleku. Hlediště je prázdný, ale pan Dusil recituje: „Kdo vám tak zcuchal tmavé vlasy?" Jdu k němu a zeptám se, jestli neviděl Kačenku.

„Nazdar, komteso!" řekne. „Taky na ni čekám. Už se mi po ní stejskalo."

„To ne, pane Dusil," říkám. „To ne. Kačenka neumře, to mi nemůžete udělat."

„To je těžká věc, Helčo, člověk si nemá s kým promluvit. Nechceš sisinku?"

„Nechci sisinku, chci Kačenku!"

Ale pan Dusil neodpovídá, oběma rukama vytahuje z kapes bonbony, vyhazuje je do vzduchu a pomalu mizí v propadlišti.

V pondělí přijel dědeček František a babička Dáša jela domů. Babička Míla nepřijela, protože jí neřekli, co se stalo. Šli jsme se s dědečkem pomodlit na Sva-tej Vrch a cestou zpátky jsme si dali v jedný hospodě polívku. Dědeček mi přečet dopis, co napsal prezidentovi, a vyprávěl mi, že umřela Boženka Veverková. Ta, co jí jezeďáci zasmrděli dům. Klepla ji pepka a zůstala ležet v kuchyni na podlaze. Ležela tam hrozně dlouho, a když ji konečně našli, zbyla z ní už jen půlka. Tu druhou půlku sežraly krysy. Dědeček ale neřek krysy, dědeček krysám říká německý myši.

Potom se šel dědeček podívat na Kačenku. Já jsem čekala venku, před nemocnicí, protože tam ještě pořád nesmím. Pršelo a byla mi zima, ale dědeček se vrátil brzy a řek, že Kačenka je už úplně v pořádku. Když tam přišel, byla strašně bledá, ležela se zavře-nejma očima a nic neříkala. Ale když jí dědeček řek, že by se měla usmířit s babičkou, sedla si a začala křičet: „Ani mě nenapadne! Víš, co mi udělala."

A dědeček měl pravdu, poněvadž v úterý už Kačenku pustili domů.

</section>
