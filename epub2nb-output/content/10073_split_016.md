---
title: Jak mě nevzali do filmu a co se stalo šnekům
contentType: drama
---

<section>

Ten měsíc, co včera skončil, už mě nebavil. Byl ta-kovej pršlavej a nic se mi nepovedlo tak, jak jsem chtěla. Začalo to s Miluškou Voborníkovou a se šne-kama, na těch jsme byli ještě dvakrát, a skončilo to zákopeckou babičkou, která dostala žlučníkovej záchvat a teď leží v nemocnici a je po operaci.

Hlavně, že je živá. Máma zařídila, aby mohla babička ležet v ničínský nemocnici, aby mohla dohlídnout, jestli se o babičku dobře starají. Máma se v Ni-číně kamarádí s různejma doktorama, třeba s panem doktorem Myslivcem. Myslivec babičce rozpáral břicho, vyndal jí z něj hromadu kamení a pak jí ho zase zašil. Babička ty kameny nesnědla, samy se jí tam prej udělaly, protože se málo směje.

Tak mám strach, aby se to nestalo taky Kačence. Ta se teď taky málo směje, pořád se rozčiluje a skoro každej den pláče. Zavolal si ji totiž ředitel Vytlačil a řek jí, že musí odejít. Chtěl, aby odešla jakoby sama od sebe, ale to Kačenka nechtěla, tak dostane výpověď. Od ledna už nebude mít žádný angažmá. S Kačenkou musí odejít taky Lída Ptáčková se psem Ťu-tim, pan režisér Michálek a ještě pan Dusil. Zkrátka musej odejít všichni, který tam Andrea Kroupová a její tajemník Pelc nechtěj.

Kačenka s Lídou Ptáčkovou, s Dusilem a s Michálkem se domluvili, že se jen tak nedají. Budou se s divadlem soudit. Pořád se někde scházejí a radí se. A taky dost pijou víno. Kačenka už necvičí jógu, ani s kolečkem, ale jen tak sedí, pouští si na gramofónu Mou vlast od Bedřicha Smetany nebo v jednom kuse běhá do kostela. Modlí se tam za babičku a taky asi proti Kroupový. Taky si často pouští toho zpěváka, kterej se jmenuje Suchý a o kterým jsem myslela, že je jenom vymyšlenej. Neni vymyšlenej. Naši od někoho dostali tři maličký desky v šedivejch obalech bez obrázků a tam von je. Docela se mi líbí, i když mi vadí, že nevím, jak vypadá.

Kačenka si nejradši pouští Jó, to jsem ještě žil a pak ještě jednu písničku, co se jmenuje nějak jako Ptáte se, proč jsem se nezachmuřil. Tam ten Suchý zpívá, že i když bylo venku strašně hnusně, neza-chmuřil se kvůli různejm lidem, který tam vyjmenovává a ze kterejch já znám jenom Charlie Chaplina. Kačenka je zná všecky, ale stejně se zachmuřuje čím dál tím víc.

„Ptáčková a Dusil děti nemají a Michálkovic děti už jsou dospělý, ale co budeme dělat my... " říká Kačenka.

„Mohli byste nás třeba odvést do lesa jako Jeníčka a Mařenku," řekla jsem jednou, protože jsem chtěla Kačenku rozesmát. Ale Kačenka na mě vyvalila oči a pak se rozplakala.

„Nééé! Do lesa nééé!" křičel Pepíček a schoval se pod otoman, protože měl strach, že to myslím vážně.

Kačenku nerozveselilo ani to, že jsme byli dva dni v Praze kvůli tomu konkurzu. Měla sice docela dobrou náladu, ale jenom než jsme se zase vrátili do Ni-čína.

Ten konkurz byl v jednom velikém domě na náměstí, kde jsou obchody a park, ve čtvrti, která se jmenuje Smíchov. Ten dům, to je jejich kulturák a je to něco úplně jinýho než ten v Ničíně. Tenhle je mnohem hezčí. Přišlo tam asi tolik dětí, kolik chodí do celý naší školy, a když si nás ty lidi od filmu prohlídli, řekli, že máme s Pepíčkem přijít znova odpoledne. Odpoledne už nás bylo jenom asi deset sourozenců. Ale ještě předtím nás máma vzala na oběd do krásné smíchovské restaurace U Holubů a mohli jsme si dát, co jsme chtěli. Tak jsme chtěli řízek a pak ještě dort a byli jsme velice šťastný.

Pak si nás ty pánové a pani od filmu prohlídli znova, vyptávali se nás na všelijaký obyčejný věci a chtěli, abysme jim zazpívali písničku. Pořád se tvářili, jako kdyby na nás bylo něco k smíchu, a nakonec řekli Kačence, že máme přijít druhý den ještě jednou a že se uvidí. A vypadalo to, že jsme už skoro vyhráli, protože kromě nás měli přijít jenom jeden další kluk s holkou. Ale nevyhráli jsme, protože já jsem nám to zkazila, jako vždycky všechno zkazím.

Druhej den tam seděl takovej malinkej, brejlatej pán, to byl pan režisér, mhouřil oči a říkal: „Dobrý, ty jsou dobrý." Potom na mě ukázal prstem a poručil, ať řeknu nějakou básničku. Tak jsem se uklonila a řekla jsem Alexandr Bezymenskij — Psaníčko, protože to jsme se zrovna učili ve škole. Ale neřekla jsem to celý, začala jsem jenom:

Vojáčci naši — vy — tam v zimě, já píši vám...

A ten pan režisér vyskočil ze svojí židličky, jako kdyby ho něco kouslo, a křičel: „Dost! Dost! To stačí! To úplně stačí!"

Když jsme vycházeli na chodbu, slyšela jsem, jak říká nějakýmu jinýmu pánovi: „Ten kluk byl dobrej, ale ta holka je jak Husákova vnučka." A už jsem věděla, že nás do toho filmu chtít nebudou, i když Kačence řekli, že se ozvou. Kačence jsem to ale neřekla, protože jsem se styděla a protože mi to bylo líto.

Tak teďka vím, že jsem hloupější, než jsem si myslela. Vlastně obráceně, myslela jsem si, že jsem chytřejší, než jsem, ale nejsem a to mám za to. Musím na věky zůstat v Ničíně a normálně chodit do školy.

V Praze byly některý ulice hrozně rozhrabaný, protože tam stavějí metro. To je prej takovej zakopanej vlak, do kterýho, aby se mohlo nastoupit, tak se musí jet dolů po jezdících schodech, a když se pak vystoupí, tak se zase musí jet nahoru po jezdících schodech. Já nevím, proč takový senzační věci mají vždycky jenom v Praze. V Ničíně uměj postavit na-nejvejš bronzovýho horníka, se kterým nic neni.

Z Prahy jsme se nevraceli rovnou do Ničína, ale jeli jsme vlakem do Králova Dvora a odtamtud autobusem do Zákopů. Jenže ten autobus jel až bůhví-kdy. Už byla docela zima a taky trochu tma a kvůli

Pepíčkovi jsme nemohli jít tak daleko pěšky, tak jsme na ten autobus šli čekat do takový starý, vošklivý hospody u nádraží. Dali jsme si s Pepíčkem čaj a párek a Kačenka grog a párek a dívali jsme se, jak leze po okně moucha a jak se venku stmívá.

Všechno v tý hospodě bylo žlutý. Zdi byly žlutý a obrazy byly žlutý a pivo a čaj byly žlutý a taky světlo tam bylo žlutý. Co nebylo žlutý, bylo černý. Kamna v rohu byly černý a uhlí rozsypaný kolem těch kamen a popel, co byl zašmudlanej do ubrusů, a zdi byly černý. Vlastně to bylo oboje najednou — i černý i žlutý. Celej Králův Dvůr je takovej. Všechny domy jsou do žluta a přitom černě pošpiněný prachem a popelem z továrny.

Hospoda byla plná špinavejch dědků a chlapů a všichni mluvili hrozně nahlas a z kouta do toho mluvila televize, taky hrozně nahlas. Ale občas, když se přestali bavit, třeba když dovnitř vešel někdo novej, tak bylo najednou slyšet, jak venku teče voda a fouká vítr.

Dva dědkové si sedli k našemu stolu a povídali si. Ten jeden pořád říkal: „Já jsem blbej." A ten druhej zase: „Ty nejseš blbej, ty seš magor." A opakovali to pořád dokola, jako když se rozbije gramofón. To už bylo moc hodin, tak jsme zaplatili a šli na ten autobus.

Sedla jsem si k okýnku a dívala jsem se do tmy a do mokra. Jenom, když jsme se blížili ke Křižovatkám, to je jedno rozcestí před Zákopama, zavřela jsem schválně oči a poprosila jsem Kačenku, ať mi řekne, až TO mineme. Na Křižovatkách u silnice stojí taková věc a tý já se bojím. Kačenka mi vždycky vysvětluje, že tam dřív stál kříž na podstavci, ten kříž někdo ulomil a to, co tam teď stojí, že je jenom ten prázdnej podstavec. Jenom kámen, že se nemám čeho bát. Jenže mně vůbec nepomáhá, že vím, co to bylo. Teď je to něco jinýho nebo to třeba neni nic, ale je to strašně strašidelný. To je jedno, že nevím proč.

Já vím, že to tam je, i když zavřu oči, ale když se na to nedívám, tak mi to snad nic neudělá. Kačenka mi pak řekne už — a už jsme v Zákopech.

Lugar s Jožanem, Drahuna a ještě další zákopecký děti v neděli seděli za barákem a hrozně se nudili, až si Jožan vzpomněl, že čet u krámu ten plakát o šnekách, a navrhnul, aby je šli sbírat. Lugarovi se zdálo, že je to blbej nápad, ale Jožan řek, že to nemůže bejt nic blbýho, když si jeho tatínek vysbíral na deset piv. A že by se to mohlo zkusit. Tak to zkusili, ale přinesli těch šneků málo, asi jenom dvacet, protože už není takový teplo a málokterýmu šnekovi se chce ještě procházet. Šli s nima za tím panem vykupitelem, jenže on jim řek, že už je pozdě, že už to skončilo a že už Jednota žádný další šneky nechce. Tak se s těma šnekama zase vrátili za barák a byli hrozně naštvaný, protože se namáhali zbytečně. Byli tak naštvaný, že se chtěli pomstít těm šnekům.

Naši mě zrovna poslali ven, tak jsem to všechno viděla. Začali těma šnekama bouchat o zem, o asfalt. Vždycky to napřed křuplo, jak se jim rozbil domeček, a potom po nich šlapali, až je rozšlapali na kaši.

Když jsem přišla, dali mi hned dva šneky a já jsem to taky udělala. Taky jsem se těm šnekům pomstila.

Teď jsem v největší kaši ze všech kaší, co jsem kdy byla, a vůbec nevím, co mám dělat. Já se nebojím, že dostanu. Nikdo to neviděl. A nikdo nikomu nežaloval, protože to dělali všichni, co tam byli. Ale mám úplně zavařenou hlavu. Taky mám hlavu vodře-nou. Večer jsem šla za barák a schválně jsem drhla čelem po zdi, až mi začala téct krev. Ale vůbec mi to nepomohlo.

V pondělí jsem na kroužku vymodelovala medvědici s medvíďátkem a panu Peckovi se to moc líbilo. Chtěla jsem si s ním popovídat o všelijakejch váž-nejch věcech, ale nešlo to, protože pan Pecka slavil narozeniny a měl s tím moc práce. Musel mazat chlebíčky, měnit desky na gramofónu, nalejvat víno a taky malovat.

Pan Pecka neslavil jenom svoje narozeniny, ale taky svoji výstavu. Moc ráda bych viděla jeho sochy, ale ta výstava nebyla v Ničíně. Byla v Praze. Pan Pecka je totiž z Prahy, do Ničína na kroužek jezdí jenom, aby se líp obživil. Pan Pecka mi dal takovej tenkej se-šítek, ve kterým jsou vyfocený některý ty jeho sochy a ve kterým je taky napsáno o panu Peckovi, jak se jmenuje, kolik je mu let a kvůli čemu ty sochy dělá. Například je tam napsáno, že chce některými svými sousošími, to je víc soch na jednom podstavci, vyjádřit radost z krásných, nových, čistých a prostorných domů, ve kterých dnes mohou mladí lidé bydlet a před kterými nejraději ta svá sousoší umisťuje.

Já jsem si to hned na kroužku přečetla a šla jsem se pana Pecky zeptat, jestli si opravdu myslí, že ty bytovky, co v nich bydlíme, jsou hezký, že mně se mnohem víc líběj všelijaký starý domy třeba v Praze, a jak to teda je. Pan Pecka se na mě podíval přes brejle, řek mi, že jsem nebezpečná osoba, ale že mě má stejně rád. Zase se smál tak, že mu z očí stříkaly slzy a tekly mu zevnitř po brejlích. To umí jenom pan Pecka. Když se dost nasmál, sednul si na židli, otřel si brejle kapesníkem a řek: „Helčo, nejen starý domy, i starý sochy jsou stokrát hezčí než ty nový, ale peníze jsou peníze. Přeci tobě nebudu lhát."

Přemejšlela jsem o tom celou cestu domů a ještě doma s Kačenkou. Moc se mi to nelíbí. Skoro bych řekla, že to je podvod. Ale stejně se na pana Pecku nemůžu zlobit. Teda já se na něj vlastně zlobím, ale stejně ho mám ráda.

Byly jsme za babičkou v nemocnici. Měla radost a už je jí líp. Když se šla Kačenka na něco zeptat pana doktora Myslivce, myslela jsem, že bych třeba mohla babičce vyprávět to o těch šnekách, ale nemá to cenu. Jen Kačenka zavřela dveře, šeptala babička jedný pani z vedlejší postele, že Kačenka není ani zdaleka tak hodná dcera, jak vypadá. Já mám babičku vopravdu ráda, ale někdy mi to dá práci.

Strašně bych potřebovala tamto o těch šnekách někomu říct, asi mámě nebo dědečkovi. Oni by mi nic neudělali, ale mám strach, že by jim pak taky dalo práci mít mě rádi.

</section>
