---
title: Jak mě zradila Kačenka
contentType: prose
---

 

Jsem hrozně nešťastná, protože se mi zase stala taková nemilá věc. Vlastně úplně strašná, příšerná věc a nejhorší na tom je, že za to může Kačenka. Taky s ní ještě moc nemluvim. Za trest jí říkám jenom to, co musím, a ne to, co bych chtěla. Ale nevím, jestli si toho všimla.

Těšila jsem se na Milušku Voborníkovou skoro jako na Vánoce nebo možná ještě víc, protože Vánoce jsou každej rok, ale Miluška Voborníková v Ničíně ještě nebyla. Je to moje nejmilejší zpěvačka, tak jsem ji chtěla vidět a myslela jsem si, že bych se s ní mohla i seznámit, když můžu do divadla i zadem. Určitě seděla v máminý šatně. Nakreslila jsem obrázek, na kterým jde Miluška Voborníková po louce, má princeznovský šaty a já jí nesu vlečku, a chtěla jsem jí ho po koncertě dát. Myslím, že se mi poved, protože jsem ho nakreslila podle plakátů, který v Ničíně všude visely.

Chtěla jsem si jeden takovej plakát vzít domů, ale v žádným krámu, kde ho měli za výlohou, mi ho nechtěli dát ani prodat, tak jsem si musela stoupnout na chodník před samoobsluhu a kreslit venku. Jedna hloupá pani mi vynadala, co tam překážim, protože nevěděla, že malíři takhle normálně malujou, venku. Musela jsem jí to vysvětlit, ale stejně to asi nepochopila, protože za chvíli šla znova kolem a řekla mi: „Ty seš tady ještě? Holčičko, ty jsi mě tak rozčílila, že jsem zapomněla koupit sádlo." A jeden pán, co ji slyšel, povídal: „Jo, pani, děti jsou dneska strašně drzý, protože je doma málo řežou." A pak si tam spolu stoupli a začali se bavit a každou chvíli si na mě ukazovali. Tak jsem šla radši pryč.

U nás v domě bydlí takovejch tlustejch protiv-nejch pani několik. Když je hezky, tak seděj celý odpoledne na lavičce před vchodem a koukaj, kdo jde ven a kdo zase dovnitř. Pořád si něco šeptaji a nám řikaj komedianti. Moc dobře jsem to slyšela a nerada kolem nich chodim.

Ta pani od samoobsluhy byla zrovna taková, ale mě to nerozmrzelo. Hlavní bylo, že budu mít pro Milušku dárek, za kterej by mi třeba mohla dát svoji opravdickou fotografii s podpisem. To jsem ještě nevěděla, co se stane.

Miluška měla přijet v sobotu a naši mi slíbili, že když do tý doby nedostanu žádnou špatnou známku, zůstaneme v Ničíně a někdo se mnou na ten koncert půjde. Jenže v pátek dostala Kačenka pohled, na kterým bylo napsáno, že v sobotu přijede do Zákopů teta Irma s Arnoštem, s Mařkou a s jejich pitomou holčičkou Soňou a že by nás taky rádi viděli.

Já jsem si ten pohled přečetla a vůbec mě nenapadlo se leknout, protože jsem si myslela, že Kačenka je hodná a pravdomluvná jako dědeček František a že když něco slíbí, tak to taky splní. Ale Kačenka mě zradila. Když jsem přišla ze školy, už balila věci do Zákopů a tvářila se při tom jakoby nic.

Zeptala jsem se, proč balí, když přece nikam nejedeme, a Kačenka řekla, že jedeme, protože přijede milá návštěva, že je to jiná situace a že jsem přece rozumná holčička. Zkoušela jsem ji přemluvit, vysvětlila jsem jí, že Milušku Voborníkovou MUSÍM vidět, potom jsem se rozbrečela, a když nic nepomohlo, řekla jsem jí, že je lhářka. Kačenka mě plácla a řekla, že to holt bez pitomý Milušky Voborníkový musím nějak přežít. To řekla! Řekla — pitomá Miluška Vobor-níková — i když ví, co pro mě Miluška Voborníková znamená. Šla jsem do svýho pokojíčku, zavřela jsem dveře, otevřela jsem okno a křičela jsem ven: „Pitomá teta Irma! Pitomej Arnošt! Pitomá Mařka! Pitomá, blbá Soňa!"

Přišla Kačenka, odtáhla mě od okna a začala mě mydlit. Pepíček ji praštil, tak dostal taky. Když přišel Pepa z divadla, seděli jsme s Pepíčkem na podlaze a brečeli jsme. Voni se zavřeli v kuchyni a Kačenka žalovala.

Pepa nám nic neudělal, ale do Zákopů jsme jeli. Schválně jsem Pepíčka učila říkat kurva a prdel. Neumí sice ještě říkat r, ale to nevadí, to se časem naučí a moc se mu to líbilo.

Celou sobotu se v Zákopech nic nedělo, jenom jsme čekali na návštěvu. Kreslila jsem si a nikdo mě nenutil jít si hrát mezi děti. Pepa ležel na gauči, babička s mámou vařily a uklízely a Pepíček si hrál. Odpoledne, když mě to přestalo bavit, šla jsem s dědou ke kulturáku a na náves vylepovat plakáty o fotbale, o schůzích a o taneční zábavě. Děda píše v Zákopech všechny plakáty o všem. Po cestě jsem si nasbírala kaštany na zvířátka a na figurky, a když jsme ty plakáty rozvěsili, odemknul děda kulturák, v kulturáku knihovnu a tam jsme zalezli.

Děda je totiž zákopeckej knihovník, jednou tejdně půjčuje knížky, ale schovat se tam chodí i jindy. Píše si tam plakáty nebo sešity o půjčování knížek nebo zákopeckou kroniku nebo čte nebo si jen tak pře-mejšlí. A já taky. Zůstali jsme tam až do večera a nic se nestalo, protože žádná návštěva stejně nepřijela.

Kačenka mezitím, jak byla celej den zavřená doma, vymyslela další hroznou věc. V sobotu ráno si u krámu přečetla takovej plakát, ale ne od dědy, že Jednota vykupuje šneky. Kilo za pět korun. Poněvadž kvůli Berenčičový máme málo peněz a poněvadž v neděli ráno trochu pršelo, to je prej na to potřeba, museli jsme jít všichni i s dědečkem sbírat šneky. Jenom Pepíček s babičkou směli zůstat doma.

Měli jsme holínky, síťovky a všelijaký igelitový tašky a celý dopoledne jsme chodili po loukách a po polích a taky příkopama podél silnic. Došli jsme ze Zákopů až ke Skalám. Tam jsme s dědečkem našli jednoho šneka zkamenělýho, pravěkýho. Dědeček mi vypravoval, jak to vypadalo, když ještě Zákopy byly mořským dnem a všude, kudy chodíme, byla voda a plavaly ryby. Potom začalo pršet a domů jsme se vrátili úplně promočený. Ale všechny ty tašky a pytle, co jsme měli, byly plný šneků.

Až je prodáme, pošlou je prej do Francie a tam je snědí. To se mi teda nelíbí. Nelíbí se mi šneky sbírat, ani prodávat, ani je nechat chcípnout, ani je jíst a dědečkovi se to taky nelíbí, i když nic neříká. Já to poznám. Ale já a dědeček nemůžeme o ničem rozhodovat. Já jsem ještě moc malá a dědeček nevím proč. Podle mě si nechá všechno moc líbit.

Když jsme přišli domů, stálo před barákem pražský auto. Teta Irma přijela místo v sobotu v neděli. Máma nařídila, aby táta s dědou honem ty šneky odnesli k tomu pánovi, kterej je pro Jednotu vykupuje. Asi se před tetou a před svým bratrancem Arnoštem styděla, protože jsou z Prahy a jsou bohatý a porou-čivý. Byla jsem na Kačenku tak naštvaná, že jsem měla chuť Arnoštovi a tetě naschvál říct, co jsme dělali, ale styděla jsem se za to stejně jako Kačenka a taky mám přece jenom Kačenku ráda. Ach jo.

Teta Irma muchlovala Pepíčka na klíně a vyptávala se ho, jak se má. Pepíček žvatlal: „Kulva, pldel, Miluška Vobolníková." Teta mu moc nerozuměla, ale pochopila, že říká něco o nějaký Milušce, a řekla: „Tak tebe už zajímají děvčata, Pepíčku. Tak víš co, běž si hrát se Soňou. A ty taky Helenko, běžte si hrát, děti." Napadlo mě, že Miluška Voborníková už je dávno zpátky v Praze, a musela jsem honem myslet na Hrdýho Budžese, abych se zase nerozbrečela.

Kačenka si chtěla svoji návštěvu pořádně užít, tak jsme se do Ničína vraceli až v pondělí ráno. Cestou jsme zase potkali tu holčičku ze samoty a odvezli jsme ji do její školy. Vyměnila jsem si s ní adresu a domluvily jsme se, že si budeme psát. Ona má taky málo kamarádů jako já, protože bydlí daleko od lidí a její spolužáky tam rodiče nechtěj samotný pouštět. Ještě ke všemu se ten jejich domeček jmenuje Čertův mlýn.

Kačenka byla v dobrý náladě, asi proto, že měla sobotu a neděli takovou, jakou chtěla, tak se začala zase lísat a bejt hodná. Dala mi pětikorunu z těch sedmdesáti korun, co dostala za šneky, a celou cestu něco povídala. Ale já jsem zůstala hrdá. Vzala jsem si pětikorunu a jinak jsem si jí ani nevšimla. Jenom jsem se jí ještě zeptala, kterou zpěvačku a kterýho zpěváka má nejradši, když Miluška Voborníková jí připadá pitomá a Petr Spálený, ten hezkej s tím knírem, taky. Řekla, že jí všichni zpěváci můžou bejt ukradený, ale když viděla, jak se mračím, tak chvíli přemejšlela a pak tvrdila, že má teda asi nejradši Martu Kubišovou a nějakýho Suchýho.

To nevím, co to má zase znamenat, protože žádný takový zpěváky já jsem teda v životě neviděla ani neslyšela. Nevim, jestli si ze mě nedělá legraci. To vona si ze mě dělá dost často. Ale už se na nic o zpěvá-kách ptát nechci, abych z toho zase zbytečně nebyla smutná.

Kačenka se mnou šla až do školy, počkala si na pani učitelku Koláčkovou a něco s ní vyjednávala, ale neřekla mi co. Viděly to holky ze třídy, a když jsme se v šatně přezouvaly, Krátká řekla: „Hele, koukejte, Mobydyk tady má maminku. Ty jsi určitě zase na někoho žalovala." Řekla jsem, že jsem nikdy na nikoho nežalovala. Ale Krátká řekla: „Žalobníček žaluje, pod nosem si maluje! Žaluješ, žaluješ a tvoje maminka taky a tatínek taky." „Vodvolej to!" řekla jsem. Ale Krátká to neodvolala a řekla, že jsme všichni komedianti. Tak jsem ji musela praštit, vona mě taky praštila a začaly jsme se prát.

Všichni ostatní odešli ze šatny, ale zůstali stát za pletivem a dívali se, jak to dopadne. Válely jsme se všelijak po lavičkách a po podlaze a dost dlouho to bylo nerozhodně, ale pak se mi povedlo bouchnout Krátkou pěstí do nosu a bylo to. Brečela a řekla, že se to řekne. Ale mezitím už to řek někdo jinej, takže přišla pani učitelka Koláčková, zahnala nás do třídy a napsala nám oběma poznámku do notýsku.

Vůbec nechtěla slyšet, jak to bylo, ale mně se stejně nechtělo nic vysvětlovat. Když jsem si šla sednout do lavice, nastavila mi Krátká nohu, ale já jsem si toho všimla a vší silou jsem jí na ni dupla. Za chvíli mi přišlo psaníčko, ve kterým bylo napsáno: ZLOMI-LAS MI NOHU. POČKEJ TLUSTOPRDE, AŽ TĚ MOJE MAMINKA BUDE UČIT MATEMATIKU. Jenomže to bude ještě za pěkně dlouho, Krátký maminka učí až na druhým stupni. A žádnou nohu jsem Krátký nezlomila. Myslim, že jsem vyhrála.

Doma už jsem z toho takovou radost neměla. Dne 29. 9. se namísto přezouvání poprala, napsala pani učitelka Koláčková. „Po-co? Poprala?" zeptal se Pepa, když si to s Kačenkou přečetli. „Tak to je ještě dobrý."

Kačenka ho okřikla a chtěla mi začít něco vykládat, ale Pepa se zeptal, jak to bylo, a když jsem jim to vysvětlila, uznal, že se nedalo nic dělat. Člověk si nemá začínat, ale musí se přece bránit. To já vim právě od Pepy. Kačenka to nakonec taky uznala a podepsala.

Při večeři vyndala Kačenka noviny a přečetla z nich jedno oznámení, že se v Praze koná konkurz na film a že do toho filmu hledají sourozence — starší holčičku a mladšího chlapečka — velký zrovna tak jako jsme my s Pepíčkem. Potom řekla, že ji napadlo, že bychom to třeba mohli zkusit. A protože je ten konkurz za čtrnáct dní v pátek, byla se zeptat pani učitelky Koláčkový, jestli by mě pustila. Pani učitelka slíbila, že jo. Ten den totiž stejně odpadá vyučování a jde se do kina na ruský film Masakr na Volze. Nakonec se mě Kačenka zeptala, co chci radši. Prej si můžu vybrat. Moc dobře věděla, co řeknu. Vona je Kačenka chytrá a vůbec neni zase tak špatná.
