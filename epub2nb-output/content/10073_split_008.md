---
title: Jak se splašili sloni
contentType: prose
---

 

Byli jsme v Praze! Byli jsme tam celý dva dni a bylo to tak krásný, že tam v hlavě ještě pořád jsem.

Hned jak jsme přijížděli do města, viděla jsem v dálce domy, co byly tak krásný, až jsem myslela, že jsou to Hradčany. Ale Kačenka řekla, že ne, že to jsou Košíře. Jenže stejně, v Ničíně není vůbec nic, co by bylo aspoň tak hezký jako ty Košíře. Vlastně možná Svatej Vrch, ale kdovíjestli.

Vinohrady, kde bydlí babička Dáša se strejdou Kryštofem, tetou Janou a s Vašíčkem, jsou ještě lepší než Košíře. Ten jejich dům má na sobě různý krásný ozdoby, spoustu všelijakejch výčnělků a dokonce je růžovej.

Naši nás s Pepíčkem půjčili babičce Dáše a šli na ten pohřeb, co jsme kvůli němu do Prahy přijeli. Umřela totiž teta Aňa, to je zákopecký babičky nej-mladší sestra, co ji má babička nejradši, protože je nejvíc nóbl. Takže zákopecká babička s dědou jeli taky a nemohli nás hlídat. A úplně nejlepší ze všeho bylo, že na ten pohřeb jsme já a Pepíček nemuseli. Po pohřbu si všichni příbuzní domluvili oslavu, protože měli tetu Aňu rádi, tak Pepa s Kačenkou rozhodli, že budeme v Praze i spát. My s Pepíčkem na Vinohradech a oni nevím kde, a že domů pojedeme až druhej den odpoledne. Měla jsem velikou radost.

Večer jsem ale nemohla usnout. Pořád jsem musela myslet na mámu a na babičku Mílu, jak hrozně plakaly. Taky jsem myslela na tetu Aňu a vadilo mi, že mi předtím ani moc nevadilo, že umřela. Zavřela jsem oči a tiskla si je rukama do hlavy, až mě bolely. Ale pořád jsem neviděla spací tmu. Viděla jsem, jak ve velikánským pokoji se zámeckým nábytkem sedí za stolem teta Aňa na takovým křesle, co vypadá skoro jako trůn, a vedle ní na židli moje babička. Teta Aňa má rozpuštěný, dlouhý, bíložlutý vlasy, bílý šaty, kterejm se říká kostým, a celá je taková světlá a tenoučká. Za ní na zdi visí velikej černej kříž s ukřižovaným Ježíškem. Teta mluví potichoučku, jako zdálky, skoro neotvírá pusu a přitom je strašně dobře slyšet všechno, co řekne. Babička je taky taková tichá jako ve skutečnosti nikdy ne. Já a můj bratranec si hrajeme vedle toho stolu na zemi, na tlustým, barevným koberci se starodávnejma figurkama do jesliček. Teta Aňa se naklání k babičce a hlasitě šeptá: „To víš, Mílo, byl to Žid."

„Ale to mi nikdy nevadilo," řekne babička.

„No ano, koneckonců, říká se, že míšenci jsou velice inteligentní a někdy i hezký lidi." Teta se na mě usmívá a podává mi jablíčko.

Otevřela jsem oči a uviděla tmu, ale opravdickou. Až za chvíli taky hlavu babičky Dáši vedle na otomanu.

„Babi? Co je to míšenec?"

„No, to je, když se zkřížej dvě různý rasy. Třeba, když zkřížíš osla s koněm, tak z toho bude mezek a to je míšenec — nebo vlastně kříženec, ale to máš jedno."

„Babi, je ten mezek velice inteligentní?"

„Inteligentní? To já nevím, asi nijak zvlášť moc ne. Pročpak?"

„Jen tak, víš, já nemůžu usnout."

„Tak já ti budu něco vyprávět, chceš?"

Poprosila jsem babičku, aby mi vyprávěla o Praze, ale nic si nepamatuju, protože jsem hned usnula. Zdálo se mi, že jsme se šli s dědečkem Františkem podívat do zoo, jak vypadá český lev, a povídali jsme si o Brunclíkovi, jenže najednou proti nám běžela spousta lidí. Utíkali, strkali se a zakopávali. Nemohli jsme jít ani dál, ani zpátky, jen jsem se dědečka chytila za ruku.

„Prosím vás pěkně, copak se stalo?" ptal se dědeček těch lidí, ale oni pořád jen utíkali a křičeli a nikdo neodpověděl. Až úplně poslední pán na nás zavolal: „Utíkejte! Sloni se splašili! Dvacet slonů sem běží a všechno rozšlapávají." Dědeček povídá, ale kdepak, pročpak by se plašili? Jenže to už sloni běželi a všechno rozšlapávali. Už byli tak blízko, že jsem viděla, jak ten vedoucí slon má zelené oči a zelený chobot. Proto byl asi vedoucí. „To jsem blázen," řekl dědeček, nasadil si brýle a sundal si klobouk. Najednou ten první slon strašlivě zatroubil a všichni sloni se zastavili. Jen ten první se zeleným chobotem přišel až těsně k nám a povídá: „To jsem blázen, jste to vy, pane řídící?" Dědeček si zase sundal brýle a nasadil klobouk. „Copak mě nepoznáváte?" zeptal se slon. „Rudla — v šestatřicátym přece — vždyť jste mě učil."

„Ale ano, už si vzpomínám, seděl jste v poslední lavici," řekl dědeček a nasadil si brýle.

„No tak vidíte," zatroubil slon a ukáplo mu z chobotu tak, že jsem byla celá mokrá. „To jsem rád, to jsem vážně moc rád. Já jsem na vás totiž nikdy nezapomněl."

„Já na vás taky ne," řekl dědeček, „ale tenkrát jste neměl zelený chobot, víte. To mě trochu zmátlo."

„Ale no jistě, vždyť já se na vás přece nezlobím," řekl slon. „To byla vůbec jiná doba, tenkrát. Ale zato vy, pane řídící, jste se ani trochu nezměnil." Pak si nás opatrně posadil na hřbet, vozil nás kolem dokola zoologické zahrady a představil nám další zajímavá zvířata.

Ráno mě vzbudily hrdličky a sluníčko, jak mi svítilo na hlavu. Babička už v posteli nebyla. Asi pekla štrůdl, protože to vonělo až do pokoje. Šla jsem otevřít okno a podívat se na ulici. Venku se procházeli holubi a všelijaký starý pani se psema a Praha mi voněla ještě líp než štrůdl.

Po snídani si pro mě přišla teta Krausová. To je babičky Dáši starší sestra a jmenuje se Marta. Když byla ještě mladá, tak měla jeden čas známost se slavným písničkovým skladatelem Ježkem, kterej potom odjel do Ameriky. Bylo domluveno, že Pepíček zůstane u babičky a mě vezme teta do města, hlavně na Hradčany. Já jsem chtěla vidět všechny možné pamětihodnosti, co znám z fotografií a od dědečka Františka, ale ze všech úplně nejvíc mě zajímala věž Daliborka, kde byl uvězněn rytíř Dalibor z Kozojed, který se mi strašně líbí. To je moje tajemství a nikdo o tom neví. Vystřihla jsem si jeho obrázek z knihy Staré pověsti české od Aloise Jiráska, ale o tom naštěstí taky nikdo neví. Jinak bych měla velikou nepříjemnost. Přeložila jsem ten obrázek asi napětkrát, až je z něj úplně malej čtvereček, kterej mám schovanej v penále, v kapsičce na gumy, a někdy, když jsem v bezpečí, třeba na záchodě, tak ho vyndám a rozložím. Dívám se, jak je Dalibor krásnej, představuju si, jak má hlad, jak celej smutnej hraje na housle, jak mu useká-vaj hlavu, a miluju ho.

Teta Marta se sice trochu divila, proč tak dlouho chodíme kolem tý jedný věže, ale dovolila mi prohlížet si, co chci a jak chci, a když jsme si prohlídly i katedrálu svatého Víta, Zlatou uličku, různý obrazy a Loretu, vzala mě na zmrzlinu a sebe na kafe se třema cigaretama. Přitom mi vyprávěla dobrodružnou historku, jak měla celou druhou světovou válku ve skříni schovanýho svýho manžela, kterej se jmenoval Hugo Krause a kterýho Němci neměli rádi. Taky pro něj měla udělanou jednu schovávačku v gauči, do kterýho vyvrtala díry na vzduch, aby tam moh bejt Krause ukrytej, kdyby přišlo gestapo. Ještě ke všemu se jim v tý době narodila holka Hanička a to prej mohlo bejt dost podezřelý. Kdyby byli Němci pana Krauseho našli, tak by prej zastřelili tetu Martu i babičku Dášu a dědu Pepu a taky možná našeho tátu a strejdu Kryštofa, který byli tenkrát malí kluci. Jenže naštěstí ho Němci nenašli, a když bylo po válce, odjel pan Krause do Ameriky a už tam zůstal. Když potom přišli Rusáci, odjela do Ameriky taky ta jejich holka Hanka a teta Marta zůstala úplně sama ve Vršovicích, v tom bytě, kde se to všecko stalo.

Ona ale neni žádná smutná, jenom už ji nebaví, jak všichni pořád bez ní jezdí do Ameriky, tak se rozhodla, že pojede taky, protože už je v penzi, takže stejně nemá co na práci. Teď jenom čeká, až jí to Američani a komunisti dovolej.

Když jsme šly z Hradu dolů do města, ukázala mi teta americký velvyslanectví, to je úřad, kam se chodí ptát, jestli už to bude brzy. A pak jsme se jely podívat do Národního muzea na velrybu. Ta mě trochu zklamala, protože už z ní zbyly jenom kosti. Ale nic jsem neřekla. Teta z ní byla celá pryč i bez masa, tak jsem jí nechtěla kazit radost.

Babička Dáša byla moc ráda, když jsme se vrátily domů, poněvadž Pepíček s Vašíčkem se poprali o vy-sušenýho ještěra, co měla na zdi, vysypali zevnitř nějaký svinstvo, dali tam místo něj štrůdl a už se zase prali. Babička jim nechtěla natlouct, protože jsou ještě moc malí, tak nevěděla, co má dělat. Ale to už taky přišli strejda s tetou a Pepa s Kačenkou a natloukli jim sami. Potom už jsme museli jet domů. Cestou kromě Pepy všichni plakali. Kačenka kvůli tetě Aňi, Pepíček kvůli tomu, že dostal, a já proto, že nemůžeme zůstat v Praze navždycky.

Doma jsem si vyndala z hračkárny obě krabice s pokladama. Jedna se jmenuje AV — to znamená Americký Věci, a druhá UNP — to znamená Upomínky Na Prahu. Do Upomínek jsem si dala pohled s orlojem, na kterým choděj apoštolové sem tam a ještě další pohledy a Špejbla od babičky Dáši. Do Americ-kejch Věcí jsem dala panenku, co mi poslali americký příbuzný tety Aňi, který přijeli na pohřeb. Je to dost špatně vymodelovaná panenka. Je taková hubená, má moc dlouhý nohy a takovej malej, zamračenej obličej, ale stejně je to veliká vzácnost. Pepíček od nich dostal pána s kravatou, kterej k ní pěkně pasuje, tak jsem zkoušela, jestli by ho nevyměnil za toho Špejbla. Ale nevyměnil, protože ho potřebuje jako řidiče do náklaďáku.

Nakonec mi ze všech dárečků zbylo starodávný zrcátko a taková ryba na krk, co je na ní vzadu napsáno ISRAEL a ještě všelijaký klikyháky. To mi oboje dala teta Marta a řekla, že to ani neni moc na hraní, ale že je to něco extra zvláštního a že si to mám schovat, až budu velká. Copak, já si schovávám všechno možný, jenomže jsem nevěděla, do který krabičky bych to měla dát. Do Americkejch Věcí ani do Upomínek Na Prahu mi to nepasovalo a do klenotnice, kde mám prstýnky a náramky z pouti, taky ne. Nakonec jsem si založila novou krabičku, napsala jsem na ni ÚJV — Úplně Jiný Věci, a jsem s tim hodně spokojená.

Večer jsem se ptala Kačenky, jestli by nechtěla radši bydlet v Praze než v Ničíně. Řekla, že nechtěla. Tak jsem šla ještě za tátou, jestli by nechtěl, když už tam přece jednou vždycky bydlel. Táta by chtěl, ale když jsem navrhla, že bysme teda Kačenku mohli přemluvit, protože já bych taky chtěla a Pepíčkovi je to jedno, tvrdil, že to stejně nejde, i kdyby Kačenka souhlasila, poněvadž tam nemáme byt a angažmá. Angažmá, to je to, co mají Pepa s Kačenkou v Ničíně, hraní v divadle a zájezdy a tak.

Tak jsem napsala dopis babičce Dáše, tetě Martě a taky svojí nejlepší kamarádce Tereze, jestli by nám nepomohly nějaký angažmá najít. Nejlepší by bylo v Národním divadle, ale kdyby to nešlo, tak třeba i jinde, to já už bych Pepu s Kačenkou přemluvila.
