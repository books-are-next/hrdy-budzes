---
title: "Jak jsem byla zblí\_zka u shnilýho vrabce\_"
contentType: drama
---

<section>

Minulej tejden nás naši dali do Zákopů, protože museli na tři dni na zájezd do jižních Čech. Moc se mi to nelíbilo, radši bych, aby šel do Zákopů jenom Pepíček, když je ještě malej, a já abych jela s nima. Ale nešlo to, nechtěli mě.

Dobrý na tom bylo, že jsem nemusela v pátek do školy — z rodinných důvodů. Teda já jsem si myslela, že to bude dobrý, ale nebylo, protože do toho přišel ten hroznej pohřeb.

V Zákopech umřela jedna stará pani a zrovna v pátek měla pohřeb. Ale ten starej, vopravdickej, co jde pohřební průvod až na hřbitov. Kdyby měla kremaci, tak je to jedno, to se dělá v Praze nebo v Berouně a pak v Zákopech rovnou na hřbitově, takže neni nic vidět, když tam člověk naschvál nejde. Ale když je průvod, tak jdou muzikanti a hrajou strašnou smutnou hudbu, za nima jede auto s rakví, pak jde pomaličku spousta lidí a všechno se to skoro nehej-be, takže to trvá moc dlouho a je to k nevydržení.

Já se toho strašně bojim, hlavně tý hudby, která je slyšet úplně všude a nedá se před ní nikam schovat. Já se vždycky schovám v pokoji pod stůl, abych nic neviděla, a dám si vatu do uší, ale vůbec to nepomáhá, protože oni jdou zrovna babičce pod okny a jdou tak dlouho, že to stejně nikdy nevydržím a musím vylézt na záchod nebo někam jinam.

Děda s babičkou bydlí v poslední bytovce na kraji vesnice a pak už je jen cesta ke kostelu se hřbitovem. V Zákopech je kromě normálních domečků asi pět bytovek a národní výbor a kulturák jako ve městě, jenže menší. Děda s babičkou nikdy neměli svůj domek se slepicema a tak, protože děda byl pan řídící, bydlel celou dobu ve škole, a když šel do penze a zrovna dostavěli ty bytovky, tak se tam přestěhoval. Děda má svůj malej pokojíček, babička má ložnici, kde děda nesmí spát, protože chrápe, a pak mají ještě jeden větší pokoj, co mu babička říká jídelna.

V jídelně je krásnej starej nábytek, kterej je vyře-závanej a obrovskej, takže tam neni k hnutí, ale jsou tam dobrý schovávačky, jako třeba ten kulatej stůl s jednou nohou a s dlouhým ubrusem, co jsem pod něj vlezla při tom pohřbu nebo když do Zákopů přijeli Rusáci. Ale to jsem byla ještě malá.

Voni by mě tam asi stejně našli, kdyby chtěli, a proti pohřbům to taky moc nefunguje, ale zatím nemám nic lepšího.

Snad bych jedině mohla utéct na Modrou Horu nebo na Břízov, to jsou dva zákopecký kopce s lesa-ma, anebo na Skály, to jsou vopravdu skály s jesky-něma, a tam by asi ta hudba slyšet nebyla, ale tam by mě babička samotnou nepustila.

To děda, ten se pohřbů nebojí, nikam se neschovává a ještě tam chodí řečnit, protože nikdo jinej v Zákopech to tak dobře neumí. Děda je vůbec statečnej.

Nebojí se ani v lese, ani na hřbitově, ani chuligánů, ani kostlivců a čertů. V Zákopech ho všichni znají a pořád musí někam chodit a něco dělat, protože po něm pořád někdo něco chce. Babička se zlobí, že je málo doma a že je hodnej na cizí lidi a nic z toho nemá.

Babička, ta je doma v jednom kuse, ale nečte si, ani nepíše plakáty jako děda, hlavně vaří nebo peče. Skoro vůbec nechodí ven, dokonce ani nakupovat. Vždycky napíše na papírek, co se má koupit, a musí jít děda. Asi tak třikrát denně. A vždycky mu vynadá, že něco pokazil nebo že někde kafral, protože mu nevěří, že bylo v krámu hodně lidí a dlouho to trvalo, poněvadž sama tam nikdy nechodí a nemá z toho pojem.

Ale já to vím, protože já chodím s dědou všude, kam mě vezme. Děda je můj hlavní kamarád. Teda děda František samozřejmě. Pražskej děda Pepa je sice taky príma, ale ten k nám jezdí jenom jednou nebo dvakrát za rok, většinou před Vánocema, a někdy taky, když maj Pepové svátek. Pokaždý přiveze pomeranče a banány a je opálenej, protože je ještě mladej.

Ty pomeranče jsou důležitý, s těma totiž děda žongluje jako v cirkuse a ještě umí další triky, třeba pískat břichem, nebo jak to dělá, a házet pomerančem na loktu a vždycky nám to všecko ukáže, takže ho s Pepíčkem rádi vidíme. Někdy s ním přijede taky jeho manželka Viki, ale ta se jenom pořád směje a nic zají-mavýho neumí.

Děda Pepa byl před mnoha lety zavřenej v kriminále, ale teď už se má dobře, protože ta pani Viki má syna, kterej bydlí v západním Německu a dělá tam manekýnku. A my se máme taky trochu dobře, protože někdy od nich dostaneme starý německý šaty nebo i jiný věci, který už nepotřebujou.

Když přišel dědeček František z pohřbu, jeli jsme spolu do Králova Dvora navštívit tetu Lilku. Jeli jsme jen já s dědečkem, i když teta Lilka je sestra babičky a ne dědečka. Dostali jsme bílý kafe a bramborový placky a pomáhali jsme tetě skládat papírový krabičky na léky, aby si vydělala nějaký peníze. Ona má hrozně málo peněz, protože když byla mladá, měli se strejčkem Lojzou v Královým Dvoře dvě cukrárny. Teď už bohužel nemá žádnou cukrárnu, ani žádný bonbony jí nezbyly. Už nemá ani strejčka Lojzu, co se tak dlouho tahal se slečnama, jak říká naše babička, až z toho vloni umřel. Proto za ní s dědou někdy jezdíme, aby jí nebylo tak smutno.

Teta Lilka je úplně jiná babička než ta naše. Nosí starodávný černý šaty, má dlouhý bílý vlasy a na nich síťku. Nikdy nemá ondulaci jako babička Míla a je taková obyčejná. Ale to se mi právě líbí.

Naše babička má v Praze sestru Aňu a sestru Irmu, v Račicích sestru Karlu a na Slovensku Stázu. Ještě měla sestru Máňu a čtyři bratry, ale ty už umřeli.

Domů jsme šli pěšky, protože z Královýho Dvora je to do Zákopů jen pět kilometrů a protože rádi chodíme a povídáme si. V lese se mi chtělo na záchod a už jsem měla strach, že se budu muset utřít lopuchovým listem, ale děda přece jen našel v kapsách nějaký papíry.

Děda celej rok nosí takový starý šedivý sako, který má spoustu kapes, a v těch kapsách jsou všechny důležitý věci, co člověk na cestách může potřebovat. Třeba notýsek a propiska, špačky, to jsou takový malinký obyčejný tužky, zavírací nůž na ořezávání těch špačků, gumu na gumování, občanský průkaz, brejle, nějakou dobrotu a ještě všelicos. S dědou se člověku nemůže nic stát.

Když jsme vyšli z lesa na silnici, zastavil nám autobus, co jel zrovna kolem. Jen tak sám od sebe. Řidič dědu poznal a nechtěl si ani vzít peníze. A vůbec všichni v tom autobuse dědu znali, volali na něj — dobrý den, pane řídící — chtěli s ním mluvit o růz-nejch věcech a chovali se, jako kdyby to byl jejich dědeček.

Jenom babička se zlobila, kde jsme se courali, že jdeme pozdě a proč vůbec jsme jeli skládat ty krabičky, když doma je plno důležitější práce. Taky chtěla vědět, jestli nám teta Lilka vůbec něco dala, ale když jsme jí řekli o těch plackách, tak se zlobila ještě víc, proč jsme je jedli, když máme doma večeři, kterou vařila celý odpoledne. Takhle je to vždycky, babičce se člověk těžko zavděčí.

Naši přijeli v sobotu v noci a v neděli mě hned hnali ven, prej na vzduch a hrát si s dětma. Já vím, že to nemá cenu, tak jsem si radši než s dětma chtěla hrát s modelínou, ale nedalo se nic dělat.

Venku byly Pavlína s Milunou, na nic nehrály, jenom seděly a koukaly. Tak jsem navrhla, že bysme mohly hrát Polívka se vaří, maso na talíři, protože tam měly míč. Chvíli jsme to teda hrály, jenže pak přišli Lugar s Jožanem a řekli, že to je blbá hra a že radši půjdeme za barák. Ani neřekli, co tam chtějí hrát, ale holky hnedka že jo. Voni totiž nejsou moc vysoce inteligentní. Pavlína ani nenosí kapesník, pod nosem má pořád nudli, a když už je moc dlouhá, utře si ji do rukávu nebo ji volízne. A Miluna je taky dost ukoptěná. Mně je to celkem jedno, hlavně že se se mnou bavěj, ale babička je u nás nerada vidí. Když k nám některá přijde na návštěvu, babička vždycky počká, až se pro něco ohne, a pak jí zezadu očuchává punčocháče, jestli tam prej nemá naděláno. To bych babičku skoro i praštila, kdyby se to smělo.

Za barákem se na nic nehrálo, kluci jen tak házeli kameny a všichni se nudili. Až si Lugar všimnul, že tam stojí Fifík, to je naše auto, co se musí natáčet klikou, aby se rozjelo. Je takový malý, kulatý a táta říká, že správně se jmenuje Renault čtyřka. Kluci se začali posmívat, že je Fifík malinkej, že jezdí na setrvačník a že se do něj vejde jenom jeden člověk. Já jsem Fifíka bránila, že je benzinovej a že v něm jezdíme všichni čtyři. Ale oni mi zkroutili ruce za záda a nepřestali mě mučit, dokud jsem to neodvolala a nepřísahala jsem, že se tam vejde jenom jeden. Šla jsem domů hrozně naštvaná a bylo mi hanba. Co by tomu řek Pepa, kterej nikdy nelže a kterej mě učí, že se nemám jen tak dát. Jak jsem začala přemejšlet, tak jsem přestala jít a zůstala jsem stát za rohem zrovna u shnilýho vrabce.

Tam je totiž ve zdi takový malý, zamřížovaný okýnko a na něm, za tou mříží leží chcíplej vrabec.

Už je tam hrozně dávno a zbyla z něj skoro jen kostra. Já se ho trochu bojím, ale trochu mě to zase zajímá, tak se většinou jen tak zdálky rychle jedním okem podívám, jak to s ním je, a honem jdu pryč. Radši nikdy nejdu až k němu. Jenomže jak jsem se zamyslela, tak jsem se mu zapomněla vyhnout a najednou jsem stála rovnou u něj. Honem jsem zavřela oči, ale už jsem ho stejně viděla. Tak jsem je zase otevřela a řekla jsem si, že když jsem se dokázala podívat na shnilýho vrabce, dokážu taky Lugarovi říct, kolik lidí se vejde do Fifíka. Pro Budžese by to byla úplná hračka.

Lugar a všichni ostatní tam ještě pořád seděli a jen tak koukali.

„Lugare!" zavolala jsem přísně.

„Co je, buřte?" zeptal se Lugar.

„A stejně se do našeho auta vejdou čtyři lidi," řekla jsem a čekala, co se stane. Ale nestalo se nic.

„No jo, třeba vosum," ušklíbnul se Lugar. Fifík už vůbec nikoho nezajímal. Všichni se sebrali a šli pod schody hrát na sprostýho doktora. Dokonce mi nabídli, ať jdu taky. Ale já jsem šla radši psát úkoly.

Kačence s Pepou se nějak nechtělo domů, a tak jsme nakonec jeli až v pondělí ráno. Musí se sice brzy vstávat, abych přišla včas do školy, ale občas to tak děláme. Ze Zákopů je do Ničína daleko, trvá to asi hodinu po takový zakroucený, tajemný silnici přes lesy a různý malý vesnice.

Uprostřed toho jednoho lesa jsme najednou uviděli takovou malou holčičku s červenou čepicí a s červenou aktovkou na zádech. Táta zastavil a zeptal se jí, jestli náhodou nejde gratulovat babičce k narozeninám. Ale ona řekla, že ne, že je z hájovny a jde do Vl-kovic do školy. Že prej takhle chodí každej den, protože žádnej autobus tak brzy nejede a auto doma nemají. Tak jsme ji svezli až před školu a ona byla moc ráda. Já jsem byla taky ráda, jenom jsem litovala, že Lugar a ostatní neviděli, jak ve Fifíkovi jede pět lidí. Tři sice ještě dost malí, ale to se taky počítá.

</section>
