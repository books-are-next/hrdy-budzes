<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
<meta content="text/html; charset=utf-8" http-equiv="content-type"/>
<meta content="ABBYY FineReader 10" name="generator"/>


<title>Unknown</title><meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
<body class="calibre">
<span class="toc"> </span><div class="c" id="calibre_toc_62"> </div>
<div class="c" id="calibre_toc_63"> </div>
<div class="toc1" id="calibre_toc_64">Jak si pani Ňujorková vykloubila ruku</div>
<div class="c" id="calibre_toc_65"> </div>
<p class="calibre1"><span class="c9">Když jsem přišla ze školy, seděla Kačenka v kuchyni, četla knížku, na který bylo napsáno</span> <span class="c10">Zákoník práce</span> <span class="c9">a tvářila se naštvaně. Tak jsem řekla: „Kačenko, já ti povím vtip." A pověděla jsem jí ten, co říkal Eliáš na tělocviku.</span></p>
<p class="c8">„Žide, co děláš na tý střeše?"</p>
<p class="c8">„Chytám bronz."</p>
<p class="c8">„Tak slez dolu, Žide, budeš chytat olovo."</p>
<p class="c8">„Žide, jdi si umejt ruce," řekla Kačenka a ani trochu se nesmála. Když jsem se vrátila, řekla, že ten vtip, co jsem jí vyprávěla, byl blbej vtip.</p>
<p class="c8">„Proč byl blbej?" zeptala jsem se.</p>
<p class="c8">„Proto," řekla Kačenka, „vůbec to není legrační."</p>
<p class="c8">„Proč to není legrační? Ve škole se všichni smáli."</p>
<p class="c8">„Všichni! Všichni! Pořád všichni!" křičela Kačenka.</p>
<p class="c8">„Ať jdou všichni do prdele."</p>
<p class="c8">Tak jsem šla radši do pokojíčku. Kačenku teďka holt těžko něco rozesměje.</p>
<p class="c8">Vyndala jsem si ze skříně krabičku UNP a pak ještě ÚJV. Abych si spravila náladu, vysypala jsem všechny ty věci na podlahu. Točila jsem si sem a tam orlojem a na krk jsem si pověsila tu rybičku, co mi dala teta Marta Krausová. Vzpomněla jsem si, jak</p>
<p class="c8">jsme si s tetou Martou prohlížely Pražský hrad a jak ona si teď s tím dědečkem Blumentahlem prohlíží krávy, a bylo mi do breku.</p>
<p class="c8">Vzadu na tý rybičce není napsaný jenom Israel, jsou tam ještě takový klikyháky, úplně stejný jako na pani Ňujorkový, na tý pitomý panence, co mi jednou poslal Freistein. Ta panenka už málem byla mrtvá panenka. Když nás minulej tejden hlídala zákopecká babička, tak hledala brejle a vysypala si na stůl věci z kabelky. Mezi těma věcma byl dopis, na kterým jsem hned poznala, že je od Freisteina, protože měl takový krásný barevný známky. Když babička odešla vykoupat Pepíčka, tak jsem si ten dopis přečetla, protože babička nemá rozum a musí se na ni dávat pozor.</p>
<p class="c8">Potom mě to mrzelo, nemohla jsem usnout, dokud se Pepa s Kačenkou nevrátili ze zájezdu, a taky jsem se nemohla rozhodnout, jestli o tom dopise mám Kačence říct. Ty Freisteinovy písmenka mi daly hroznou práci a celý si to nepamatuju, ale bylo tam něco jako:</p>
<p class="c12">Drahá paní Součková,</p>
<p class="c12">neumíte si představit, jak jsem vděčný za každé Vaše slovo. Žádné jiné zprávy než od Vás, bohužel, o Helence nemám. I když nepopírám, že ty Vaše mě značně znepokojují. Jak to, že se taková malá, roztomilá a chytrá holčička tak trápí? Jak to, že se TAKOVÉMU dítěti tak málo věnují? Nedokážu to pochopit. JÁ bych jí věnoval každou vteřinu svého nešťastného života. Vystlal bych jí cestu fialkami a růžemi.</p>
<p class="c12">Tragické je, že nemohu dělat vůbec nic. Jak to bolí! A Vy píšete, že je nejen smutná, ale i stále nemocná... Prosím, udělejte něco! Vy můžete — já nikoliv.</p>
<p class="c12">Snad kdybyste zavolala nějakou sociální pracovnici, to přece u vás také existuje, mohli by dítě svěřit do vaší péče nebo něco v tom smyslu. Vím, že Vy a Váš muž jste skvělí lidé, vždycky jsem to věděl!</p>
<p class="c12">Je to smutné, ale není-li Kačenka ve svých pětatřiceti letech stále ještě dostatečně dospělá a dostatečně zodpovědná, nedá se nic jiného dělat. Spoléhám na Vás, na Vaši neuvěřitelnou lásku, na Váš zdravý rozum a jsem Vám neskonale vděčen. Váš, želbohu tak nedokonalý a v tuto chvíli bezmocný, Karel.</p>
<p class="c8">Nechala jsem babičce jenom prázdnou obálku, ten dopis jsem sebrala a dala jsem ho do Úplně Jinejch Věcí. Dostala jsem takovej strach, že jsem rozválela celou postel a stejně jsem neusnula. Peřina se tlustě sesypala do jedný půlky a v druhý zůstala jenom placatá látka.</p>
<p class="c8">Když v noci konečně cvakly dveře a Kačenka se přišla podívat, jak spíme, rovnou jsem se zeptala, co je to sociální pracovnice. Ale ona řekla, že mi to vysvětlí až jindy. Hlavně, že byli doma.</p>
<p class="c8">Usnula jsem, ale zdálo se mi, že si pro mě přišla cizí pani s dvouma esenbákama. Kačenka plakala, ale Pepa jim řek: „Nikam nepůjde, už jsem řek." Tak odešli. Jenže ráno jsem musela jít do školy. Zrovna když byl tělocvik, přišli pro mě znova. Pani učitelce Koláčkový řekli, že si pořád přepínám kabát, že nedojídám v jídelně, že mám spoustu všelijakejch příjmení, že jsem kousla Zdenu a taky Lenku Krátkou a krev že mi jde brát jedině z hlavy.</p>
<p class="c8">Pani učitelka Koláčková vrtěla hlavou a říkala: „Když já nevím, pánové." Pak si to ale rozmyslela a řekla: „Helenko, udělej výmyk!" Nepoved se mi jako vždycky a pani učitelka Koláčková řekla: „Helenko, nic si z toho nedělej, tady máš nanuka." A už mě vedli. Nevím, jak to dopadlo, Pepa mě probudil a bylo ráno.</p>
<p class="c8">Ještě než jsem se šla umejt a nasnídat, chytila jsem pani Ňujorkovou za vlasy a vyhodila jsem ji z okna. Jen ať si ji vezme nějaká ta sociální pracovnice. Nebo ať se zabije, mně je to jedno.</p>
<p class="c8">Když jsem šla do školy, uviděla jsem pani Ňujor-kovou ležet před barákem. Nebyla roztřískaná na kusy, jak jsem si myslela, že bude. Měla jenom vykloubenou ruku a byla celá mokrá a zablácená, protože spadla zrovna do záhonků. Měla otevřený ty svoje blbý mrkací voči a ležela tam nahatá, protože jsem jí všecky šatičky svlíkla, než jsem ji vyhodila. Chtěla jsem je dát jinejm panenkám. Pršelo a byla zima a mně jí přišlo líto, i když ji nemám ráda. Tak jsem ji vzala s sebou, celá jsem se zamazala a všichni se mi smáli, že si nosím do školy hračky jako nějakej prvňák.</p>
<p class="c8">Od tý doby už pani Ňujorková nemluví, ale to nevadí, beztak uměla říkat jenom něco jako — al bacha-la chantala — a tomu stejně nikdo nerozuměl. A ty mrkací voči už nemá mrkací, ale už jsou pořád otevřený, i když spí.</p>
<p class="c8">To se stalo, ještě než Kačenka jela do Prahy. Kačenka jela na tři dni do Prahy, na další soud s divadlem. Pepíčka jsme odvezli k zákopecký babičce a zůstali jsme sami s Pepou.</p>
<p class="c8">Než Kačenka odjela, pověděla jsem jí o tom Frei-steinově dopise. Nevěděla jsem, jestli mám, nebo nemám, bála jsem se, co tomu řekne, ale ještě víc jsem se bála tý sociální pracovnice, tak jsem jí ho nakonec ukázala až cestou na vlak, když jsme ji s Pepou doprovázeli. Kačenka mi ten dopis sebrala tak rychle, že z něj kus utrhla. Když si ho přečetla, zapálila si cigaretu a řekla, že si to s babičkou vyřídí, až se vrátí. A že prej se nemám čeho bát. Ani nekřičela, ale bylo to ještě horší, než kdyby křičela. To jsem hned poznala.</p>
<p class="calibre1"><span class="c9">Když Kačenka odjela, nešli jsme s Pepou domů, ale šli jsme do kina na film</span> <span class="c10">Sedm statečných.</span> <span class="c9">Moc se nám to líbilo.</span></p>
<p class="c8">„Tady vidíš, že se dá zneškodnit i přesila, ale člověk nesmí bejt sralbotka," řek Pepa. Potom mi Pepa vypravoval, že kdybysme byli v Praze, dali bysme si cestou z biáku na Václaváku buřta. Takovej buřt má na každý straně čtyři malý, vypečený nožičky, celej je křupavej, krásně voní a teče z něj šťáva, což vůbec nevadí, i když se jí rukama, protože člověk k němu dostane papírovej tácek a ubrousek. A taky hořčici, tu má Pepa moc rád.</p>
<p class="c8">Jedli bysme buřta a dívali bysme se, jak se stmívá a jak se na Václavským náměstí rozsvěcej výlohy a barevný nápisy, kterejm se říká neony. Ty já znám, ale v Ničíně je jenom jeden — HOTEL URAN. Pak bysme se svezli po jezdících schodech, jen tak, dolů a zase nahoru a domů bysme jeli tramvají, protože Praha je velká, všude se nedá dojít pěšky a kdoví, kde bysme bydleli. Pepa bydlel vždycky na Vinohradech, tam prej bysme z Václaváku možná došli courem. Kdyby nepršelo.</p>
<p class="c8">Ale pršelo a my jsme byli v Ničíně, kde nejsou tramvaje, ani jezdící schody, ani pečený buřty. Tak jsme šli rovnou domů, zmokli jsme a Pepa uvařil čaj s citronem a topinky s česnekem. Potom jsme se dívali na fotbal. Teda Pepa se díval, mě fotbal nebaví, tak jsem s ním jenom seděla v pokoji a kreslila jsem si.</p>
<p class="c8">Večer, když jsem si šla lehnout, tak se mi začalo stejskat po Kačence a po Pepíčkovi a taky mi bylo smutno z toho dopisu, na kterej jsem si zase vzpomněla. Styděla jsem se to Pepovi říct, nechtěla jsem, aby si myslel, že jsem sralbotka. Ale Pepa přišel sám od sebe a vyprávěl mi dva legrační filmy s hercema Voskovcem a Werichem, který nikdy v televizi pro starobylý nedávali.</p>
<p class="c8">To třeba ten Voskovec s tím Werichem byli chudý, ale mnohem víc chudý, než když Kačenka s Pepou ří-kaj, že my jsme chudý, neměli ani topinky s česnekem ani třeba pličky na smetaně, měli jenom hlad, jako já mám na dorty, a neměli žádný peníze. Tak šli do jedný restaurace, aby si aspoň začuchali, jak ty všelijaký dobroty krásně voněj. Tam uviděli jednoho pána, co si přines ke stolu do křupava vypečenou, voňavou husičku, na kterou by zrovna měli chuť. Vona to vlastně možná nebyla restaurace, když tam pořád všichni stáli, v restauraci se přece sedí, ale to je jedno. Tak voni si k tomu pánovi stoupli a schválně začali říkat: „Pane, jestlipak už jste slyšel, co natropil ten husí mor?"</p>
<p class="c8">„Ne, pane, to jsem neslyšel."</p>
<p class="c8">„No teď, pane, řádí husí mor, husy chcípaj, prodá-vaj se pod cenou a některý lidi to klidně jedí."</p>
<p class="c8">„Voni ty ubohý lidi asi nevědí, co se jim po takový na mor chcíplý huse může stát. Voni můžou třeba i umřít."</p>
<p class="calibre1"><span class="c9">A ten pán, co jed tu husu, se leknul, odešel, celou ji tam nechal a ten Voskovec s tím Werichem ji klidně snědli, protože si to všechno vymysleli. To je podle mě ještě lepší než</span> <span class="c10">Sedm statečnejch.</span> <span class="c9">To bych mohla někdy zkusit v cukrárně.</span></p>
<p class="c8">Škoda, že ty filmy v žádným kině nehrajou, protože ten Voskovec bydlí v Ňujorku jako Freistein. Ale ten Werich je prej v Praze, jako všechno, co já mám ráda.</p>
<p class="c8">Druhej den, když jsem přišla ze školy a z němčiny, vzal mě Pepa na kluziště. Bruslit já umím, to mě naučil už předloni.</p>
<p class="c8">Byla tma, ale na led svítily reflektóry jako v divadle, z rádia hrála hudba, i Miluška Voborníková dvakrát zpívala a byla tam spousta lidí. Na kluzišti je jedno, kolik je tam lidí, protože i když je jich hodně, všichni jezděj stejným směrem, po stejný straně, pořád dokola a nikdo nejede obráceně, takže se nemůže narazit, jedině do mantinelu. Ale když člověk jede se všema ostatníma a zbytečně se nerozhlíží ani nezastavuje, nemůže se mu nic stát a může si to krásně užít. Jenom některý velký kluci jsou nebezpečný, protože schválně kličkujou, ale vždycky je někdo hned srovná. Tak jsem byla spokojená a Pepa taky.</p>
<p class="c8">Potom jsme se ještě zastavili v divadle, protože nám Kačenka slíbila, že zavolá, jak to dopadlo. Dopadlo to špatně. Kačenka byla rozčilená, mluvila hrozně rychle a bylo jí špatně rozumět. Nemám ráda, když takhle mluví. Pepa to taky nemá rád. Pepa Kačence řek, že je to sice blbý, ale že se výsledek dal očekávat a že proto se ještě nemusela tak ztřískat. Nevím jak ztřískat, to mi nechtěl říct.</p>
<p class="c8">Šli jsme domů a Pepa uvařil čaj s citronem a topinky bez česneku, česnek už nám došel.</p>
<p class="calibre1"> </p>
<div class="pagebreak" id="calibre_pb_19"></div>
</body>
</html>
