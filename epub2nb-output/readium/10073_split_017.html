<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
<meta content="text/html; charset=utf-8" http-equiv="content-type"/>
<meta content="ABBYY FineReader 10" name="generator"/>


<title>Unknown</title><meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
<body class="calibre">
<span class="toc"> </span><p class="c4"> </p>
<div class="toc1" id="calibre_toc_56">Jak mě sežrali vlci<span id="cke_bm_102E" class="toc"> </span><span class="toc"> </span></div>
<p class="c4"> </p>
<p class="c8">Ještě jsem to o těch šnekách nikomu neřekla a asi to ani neřeknu, protože už mám další průšvih. To by bylo moc najednou. Mně to teda zase nepřipadá tak hrozný, co jsem udělala, ale babička je celá bez sebe.</p>
<p class="c8">Ona má na záchodě pověšenej takovej závěs, co jí koupila máma, na kterým jsou všelijaký růžičky, modrý a zelený a pořád se opakujou dokola. Některý jsou moc hezký a jedna je úplně krásná. Tu jsem právě hrozně chtěla. Vždycky, když sedím v Zákopech na záchodě, dívám se na ně, hlavně na tu svoji zamilovanou.</p>
<p class="c8">Jednou jsem se mámy s babičkou ptala, jestli bych si ji nemohla vystřihnout a schovat, že se mi strašně líbí. Ony řekly, že ne, že se na ni můžu dívat, když tam sedím. Tak jsem jim vysvětlila, že bych ji chtěla mít v ruce nebo schovanou někde v krabičce a ne se na ni jen tak dívat. Když ji nemůžu mít a přitom na ni musím pořád koukat, je to moc špatný. Ale ony nic nepochopily a Kačenka se tomu dokonce smála, protože nepoznala, že je to vážná věc. Viděla jsem, že se nedá nic dělat a snažila jsem se poslechnout.</p>
<p class="c8">Jenže pokaždý, když jsem na tom záchodě byla, tak jsem na to musela myslet. Hlavně při kadění, to mi většinou dlouho trvá, tak při tom hodně přemej-šlim. No, a nedávno jsem to nevydržela. To jsem byla v Zákopech sama s dědečkem, protože babička byla v tý nemocnici a naši zůstali v Ničíně, jen mě posadili na vlak. Když jsem vyšla ze záchodu, našla jsem si v babiččině košíčku na šití nůžky, vrátila jsem se a tu svoji růži jsem si vystřihla. Opravdu jen tu jednu, dávala jsem velkej pozor, aby tam nebyla moc veliká díra. Ale věděla jsem, že je to špatný, protože ta moje růže byla zrovna dost vprostředku. Ani jsem to nezkoušela zamaskovat. Dala jsem si růži do penálu k Daliborovi a čekala jsem, až se na to přijde.</p>
<p class="c8">Dědeček si ničeho nevšimnul, ale babička na to přišla hned, jak se vrátila z nemocnice. Všichni se kolem mě seběhli, strašně na mě křičeli a lamentovali, jak jsem to mohla udělat a jestli jsem nevěděla, že z toho babička bude nešťastná. Řekla jsem, že jsem to věděla, ale že jsem stejně musela.</p>
<p class="c8">Nikdo to neuznal, jenom pani učitelka Freima-nová. Kačenka jí žalovala cestou na posvícení. Vzali jsme pani učitelku s sebou do Zákopů, abysme se jí revanžovali za ty peníze, co poslala Kačence. Kačenka mě chtěla před pani učitelkou potupit, ale pani učitelka Freimanová se smála a pak Kačence řekla: „Paní Brďochová, asi se na mě budete zlobit, ale když Helenka říká, že si tu růži MUSELA vystřihnout, tak já vím, že opravdu musela." Kačenka se na ni nezlobila, ale prominutý to neni. Nedali mi na kolotoč ani korunu. Naštěstí mi dal dědeček.</p>
<p class="c8">Dědeček má strašně málo peněz, protože musí všechno odevzdávat babičce, ale na důležitý věci má vždycky. A hlavně dědeček někdy ani peníze nepotřebuje.</p>
<p class="c8">Do Zákopů jezděj dvoje různý kolotočáři, voboje mají jednu střelnici, řetízkovej kolotoč a houpačky. Jedny jezděj jenom na jaře o pouti a druhý jenom na podzim o posvícení. Ten jarní pan kolotočář nosí černou rádiovku a ta jeho pani červenej květovanej šátek a ten podzimní nosí zelenýho kulicha s bambulí a pani ze střelnice nenosí na hlavě nic, jenom veliký zlatý náušnice. Všichni dědečka znají a mají radost, když si s nima přijde popovídat. A já mám radost, když mě dědeček vezme s sebou.</p>
<p class="c8">To už jsou všechny děti s maminkama doma, už ani nehraje hudba nebo jenom potichoučku. Všude je tma, jen u střelnice se ještě svítí. Pani ze střelnice se opírá o pult a směje se červenou pusou a pan ko-lotočář se taky opírá o pult, ale zvenku, aby měl přehled. A my s dědečkem se blížíme. Dědeček se už zdálky usmívá, potom vyleze po schůdkách nahoru, pozdravěj se a začnou si povídat.</p>
<p class="c8">Kolotočáři vypravujou, kudy letos jezdili a co kde viděli, dědeček jim řekne, co je novýho v Zákopech, jak to bylo dřív, když byl ještě ředitelem školy, a co si myslí o různejch věcech, třeba o fotbale. Já jezdím zadarmo, potmě na prázdným kolotoči a představuju si. Čmuchám vesnickej kouř a občas se kouknu, jak svítí naše okno v bytovce a jestli už nás babička vyhlíží. Taky můžu střílet na růže. Ale někdy si ani nic neužívám a jen tak poslouchám, co si spolu povídají.</p>
<p class="c8">O tomhle posvícení s námi šla ke střelnici i pani učitelka Freimanová, protože se s dědečkem velice skamarádila. Povídali si o válce, o tý druhý světový, co nás s ní ve škole pořád otravujou. Tak jsem radši jezdila na kolotoči. Dívala jsem se na ně seshora a napadlo mě, že by se mi docela líbilo, kdyby pani učitelka Freimanová byla moje babička. Ale ne místo babičky Míly, to zas ne, i když je taková. Třeba místo tý babičky, co ji neznám, protože ji zabili Němci. Pani učitelka Freimanová sama jednou řekla, že to klidně mohlo bejt naopak, že Němci mohli zabít ji a ta moje babička mohla zůstat naživu. Že prej měly hodně společnýho. Ještě se na to musím někdy zeptat.</p>
<p class="c8">Ale pani učitelka Freimanová má svoji dceru Aničku, která už je velká. Už je tak velká, že je to pani a to znamená, že pani učitelka Freimanová bude určitě brzo mít svoje vnoučata a nepotřebuje zrovna mě. Já ji taky nepotřebuju, jenom ji mám ráda.</p>
<p class="c8">Když jsme přišli domů, vzal si děda deku a šel si lehnout do kulturáku, do knihovny, aby pani učitelka Freimanová mohla spát v jeho pokoji. Pepa s Kačenkou se dívali na televizi a babička se na nás zlobila, že jdeme pozdě. Ale jenom tak potichu, protože si nechtěla udělat ostudu. Nikdo cizí by to ani nepoznal, ale já jo. Nic neříká, jen se celá klepe. Zdálo se mi, že na pani učitelku žárlí a přišlo mi jí líto. Než jsme usnuli, vyprávěla jsem jí, jaké má pani učitelka Freimanová na rukou tlusté prsty a na nich černé chloupky. A pod nosem taky. Babička se divila, že si toho vůbec nevšimla, a už byla veselejší. Potom mi na dobrou noc vyprávěla pohádku o hodným ševci a o zlým sedlákovi Burešovi, kterej nakonec zchudnul a v tý pohádce byla spousta různejch sprostejch slov a čerti lítali na všechny strany. Moc se mi to líbilo. Ta pohádka není v žádný knížce, tu umí jenom babička a pokaždý je trochu jiná, podle toho, jakou má babička náladu.</p>
<p class="c8">V pondělí ráno jsme zase svezli tu moji kamarádku z Čertova mlýna. Mezi lesama byla taková mlha, že jsme si jí málem nevšimli. Naštěstí nosí tu červenou čepičku a červenou aktovku. Potkali jsme ji asi tak v půli cesty a s ní ještě jednu holčičku, co bydlí taky na samotě. Ta jindy pěšky nechodí, protože ji vozí její tatínek na motorce, když jede do práce. Ale teď byl nemocnej. Pani učitelka Freimanová se vrátila do Ničína v neděli vlakem, takže se nám obě krásně vešly do auta. Byla jsem ráda, že je nemusíme nechat v tý mlze.</p>
<p class="c8">Když jsme ráno odjížděli ze Zákopů, dědeček nás šel jako vždycky vyprovodit před dveře a jako vždycky plakal. Já nevím, proč to dělá, když ví, že za tej-den zase přijedeme. Dědečka rozbrečí kdeco a mě to zlobí, protože když vidím, jak mu tečou slzy, hned mi taky tečou. Ještě nikdy jsem neviděla žádnýho do-spělýho pána plakat, jenom dědečka. Vlastně nevím, jestli to není hanba. Já bych se styděla a bála bych se, že se mi bude někdo smát. Když se mi někdy něco stane, radši se snažím dělat jakoby nic a bejt silná jako Hrdý Budžes a jak mi to poradil Pepa.</p>
<p class="c8">Pepa, ten nebrečí nikdy. Jednou vlastně brečel, ale to jsem byla ještě malá a Pepa byl u nás ještě úplně novej. To přišel telegram a v něm bylo napsáno, že Pepovi umřela babička. Takže to byla moje prababička, ale já jsem ji neznala. Pepa si to přečet, zavřel se na záchodě a tam brečel. Když vyšel, měl úplně červený voči, ale pak už nikdy nebrečel.</p>
<p class="c8">Cestou ze Zákopů jsem si všimla, že na zahradě pani Veverkový spadly z vořešáků všechny listy. Den předtím je ještě měly, to vím určitě, protože jsme s Kačenkou byly u pani Veverkový pro ořechy, abys-me je mohly pani učitelce Freimanový přibalit k po-svícenský výslužce.</p>
<p class="c8">V pondělí ráno ležely všechny listy na trávě a na vořešácích nezůstalo nic. Na ostatních stromech už taky moc ne. Koukala jsem na ty prázdný stromy a zkoušela jsem si představit, jak vypadaly včera, když na nich ještě to listí bylo. Vůbec mi to nešlo. Na jaře je to taky tak. Přes zimu si zvyknu na prázdný, černý, průhledný stromy, protože jsou takový pořád, pořád a pořád a najednou jsou zase kulatý, zelený a neprůhledný. Pokaždý hned zapomenu, jak to vypadalo předtím.</p>
<p class="c8">V Ničíně už taky leží listí na chodníkách kolem bytovek a klouže to, protože pořád prší. Když prší, je Ničín tak ošklivej, že je to k nevydržení. A když je to v listopadu, nejsou už v Ničíně vůbec žádný barvy, jenom hnědá a šedá a to u mě žádný barvy nejsou. Jenom v cukrárně na náměstí mají za výlohou růžový a žlutý dorty. Nedávno mě tam Kačenka poslala pro víno, protože byla neděle, všude zavřeno a nečekaně přišla návštěva. Za odměnu jsem si jeden dort mohla koupit.</p>
<p class="c8">To bylo príma, ale jinak jsem moc velkou radost neměla. Pan Dusil s pani Ptáčkovou se zase s Kačenkou přišli radit o výpovědi a to není taková návštěva, z který já bych měla radost. Jenom se rozčilujou a Kačenka nejvíc. Rozčiluje se a kouří. Řekla jsem jí, že nám ve škole říkali, že kouřit se nemá, protože je to nezdravý a může se z toho i umřít. Ale Kačenka mi řekla, že jsem ňáká přemoudřelá a že už bych mohla vědět, že nám ve škole říkaj všelijaký kraviny. To je teda pravda, ale stejně se mi to nelíbí a mám o Kačenku strach.</p>
<p class="c8">Když jsem se vracela z cukrárny, počítala jsem vlaštovčí hnízda. Na všech bytovkách maj vlaštovky pod balkonama přilepený hnízda. Pod každým balkonem jedno nebo dvě. S dědečkem Františkem vždycky pozorujeme, jak vlaštovky krměj svoje děti mou-chama, jak je učej lítat a jak se potom začnou sesedat na drátech. To znamená, že je konec prázdnin. Teď jsou všechny vlaštovky v Africe a hnízda jsou prázdný. V Ničíně zůstali jenom vrabčáci, ale ty bydlej jen tak v roští.</p>
<p class="c8">Jak jsem se dívala nahoru, všimla jsem si, že skoro z každýho balkonu nebo jen tak za oknem visej bažanti a zajíci. To mi udělalo radost, protože dědeček s babičkou určitě taky nějaký dostanou a to je veliká dobrota. Hlavně bažant. Ale ještě mnohem důležitější je, že když za okny visej bažanti, budou už brzy Vánoce.</p>
<p class="c8">Kačenka se na mě zlobila, kde jsem byla tak dlouho, že prej už měla strach. Ale mezitím se Pepa vrátil ze sauny, poslal mě do pokojíčku a Kačence řek, že mě nemá posílat pro pití. To myslel to víno, dobře jsem to slyšela. Pak jsem ještě slyšela, že si Kačenka, Lída Ptáčková a pan Dusil našli advokáta. To je něja-kej pán, kterej si to za ně s tím divadlem vyřídí.</p>
<p class="c8">V noci jsem se musela jít vyčurat. Ještě pořád tam všichni byli. Otevřely se dveře do pokoje a vyšla Kačenka. Ale nešla normálně, kejvala se ze strany na stranu, chytala se židlí a věšáku a pak upadla na podlahu. Něco mi říkala, ale vůbec jsem jí nerozuměla. Hrozně jsem se lekla, myslela jsem, že už asi umře z těch cigaret, a rozbrečela jsem se. Pepa řek, že je mámě špatně, ale že to bude dobrý, ať si jdu lehnout. Tak jsem šla, ale brečela jsem a brečela, až jsem usnula.</p>
<p class="c8">A to mi taky moc nepomohlo, protože se mi zase zdálo o vlcích na dvorku. Zase jsem tam byla sama, na pískovišti uprostřed, a zase na mě běželi ze všech stran. A poněvadž mě nikdo včas nevzbudil, tak mě sežrali.</p>
<p class="c8">Ráno byla máma naštěstí živá a zdravá, jenom se jí nechtělo vstávat. Vlezla jsem si na chvilku k ní do postele, ale nějak divně smrděla. Pak jsem musela do školy. Ani mi to nevadilo, těšila jsem se, protože jsem dostala deset korun, abych si po vyučování mohla koupit lampion. Večer totiž bude lampionovej průvod a to je veliká krása.</p>
<p class="calibre1"> </p>
<div class="pagebreak" id="calibre_pb_17"></div>
</body>
</html>
