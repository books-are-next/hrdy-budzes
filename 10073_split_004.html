<!DOCTYPE html>
<html>
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Jak byl Pepíček v pekle">
    <meta name="apple-mobile-web-app-capable" content="yes">
    <title>Jak byl Pepíček v pekle • Hrdý Budžes</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./10073_split_003.html">
    <link rel="next" href="./10073_split_005.html">
    <meta name="nb-order" content="5">
    <link rel="self" href="10073_split_004.html">
    <meta name="nb-identifier" content="douskova-hrdy-budzes-357c05c">
    <meta name="nb-role" content="chapter">
  </head>
  <body data-nb-words="1466" data-nb-chars="7956" class="nb-role-chapter nb-custom-style">
    <nav role="doc-toc"></nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./10073_split_003.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="5" data-nb-chars="23"><span class="idea" data-nb-ref-number="1" id="idea1" data-nb-words="5" data-nb-chars="23">Jak byl Pepíček v pekle</span></h1>
        <p class="chunk" data-nb-ref-number="2" data-nb-words="0" data-nb-chars="0"></p>
        <p class="chunk" data-nb-ref-number="3" data-nb-words="100" data-nb-chars="521"><span class="idea" data-nb-ref-number="2" id="idea2" data-nb-words="100" data-nb-chars="521">Už&nbsp;jsem úplně ve&nbsp;Vánocích, sice budou ještě za&nbsp;strašně dlouhou dobu, asi za&nbsp;čtrnáct dní, ale já&nbsp;už&nbsp;na&nbsp;ně&nbsp;pořád myslím. Jenom mě&nbsp;mrzí, že&nbsp;Kačenka je&nbsp;na&nbsp;mě&nbsp;ještě zase už&nbsp;mrzutá a&nbsp;to&nbsp;se&nbsp;mi&nbsp;před Ježíškem zrovna nehodí, aby si&nbsp;nemyslel, že&nbsp;nějak moc zlobím, když já&nbsp;nezlobím, jenom mám všelijaký nedorozumění. To&nbsp;bylo s&nbsp;těma zapomenutejma věcma a&nbsp;před tím s&nbsp;těma tužkama a&nbsp;gumama, ale ty&nbsp;nebyly zapomenutý, ty&nbsp;mi&nbsp;ukradli ve&nbsp;škole, ale já&nbsp;jsem to&nbsp;neřekla, protože kdybych to&nbsp;řekla, tak by&nbsp;máma zase šla do&nbsp;školy a&nbsp;to&nbsp;já&nbsp;nechci.</span></p>
        <p class="chunk" data-nb-ref-number="4" data-nb-words="54" data-nb-chars="292"><span class="idea" data-nb-ref-number="3" id="idea3" data-nb-words="54" data-nb-chars="292">To&nbsp;by&nbsp;mě&nbsp;neměli ještě víc rádi, než mě&nbsp;už&nbsp;stejně nemají. Hlavně protože jsem tlustá a&nbsp;protože jsem z&nbsp;divadla, ale Jarda Lagrón a&nbsp;Robert Lagrón jsou ze&nbsp;střelnice a&nbsp;to&nbsp;nikomu nevadí, protože voni jsou u&nbsp;nás ve&nbsp;třídě jenom přes zimu a&nbsp;někdy nechají kluky zadarmo střílet nebo jezdit na&nbsp;kolotoči.</span></p>
        <p class="chunk" data-nb-ref-number="5" data-nb-words="51" data-nb-chars="278"><span class="idea" data-nb-ref-number="4" id="idea4" data-nb-words="51" data-nb-chars="278">A&nbsp;taky kvůli těm jménům. Já&nbsp;se&nbsp;totiž doopravdy nejmenuju Součková jako Kačenka, ale jmenuju se&nbsp;Freisteinová jako Karel Freistein, co&nbsp;byl něco jako můj táta. Ale můj táta to&nbsp;přitom nebyl, protože ho&nbsp;vůbec neznám a&nbsp;on&nbsp;mě&nbsp;taky nezná a&nbsp;vůbec tady nebydlí, jenom ho&nbsp;mám nějak v&nbsp;krvi.</span></p>
        <p class="chunk" data-nb-ref-number="6" data-nb-words="63" data-nb-chars="351"><span class="idea" data-nb-ref-number="5" id="idea5" data-nb-words="63" data-nb-chars="351">Měla jsem jenom Kačenku a&nbsp;teď máme Pepu a&nbsp;Pepíčka a&nbsp;Pepa je&nbsp;můj opravdickej táta. Jenže Kačenka se&nbsp;pořád jmenuje Součková jako vždycky, protože je&nbsp;herečka a&nbsp;to&nbsp;se&nbsp;tak dělá. A&nbsp;Pepa se&nbsp;jmenuje Brďoch a&nbsp;Kačenka se&nbsp;někdy píše Součková a&nbsp;někdy Brďocho-vá anebo taky Součková-Brďochová. Jenom já&nbsp;jsem Freisteinová a&nbsp;vůbec to&nbsp;nechci a&nbsp;ve&nbsp;škole se&nbsp;mi&nbsp;smě-jou.</span></p>
        <p class="chunk" data-nb-ref-number="7" data-nb-words="95" data-nb-chars="515"><span class="idea" data-nb-ref-number="6" id="idea6" data-nb-words="95" data-nb-chars="515">Pani učitelka Koláčková, když byla v&nbsp;září ještě úplně nová a&nbsp;chtěla vědět, jak se&nbsp;jmenujeme, ona už&nbsp;to&nbsp;věděla, ale chtěla to&nbsp;vědět od&nbsp;nás, tak když došla ke&nbsp;mně, tak řekla: „No né, děti, už&nbsp;jste něco takového viděly? Tady Helenka se&nbsp;jmenuje Freisteinová, její maminka se&nbsp;jmenuje Součková a&nbsp;tatínek se&nbsp;jmenuje Brďoch. To&nbsp;jsem tedy ještě neviděla. No, u&nbsp;divadla se&nbsp;to&nbsp;asi tak nebere. To&nbsp;je&nbsp;asi nevlastní tatínek, viď, Helenko?" Celá třída se&nbsp;mi&nbsp;smála, i&nbsp;když to&nbsp;už&nbsp;dávno věděli a&nbsp;před tím se&nbsp;nesmáli, teda kvůli tomu.</span></p>
        <p class="chunk" data-nb-ref-number="8" data-nb-words="79" data-nb-chars="461"><span class="idea" data-nb-ref-number="7" id="idea7" data-nb-words="79" data-nb-chars="461">Kačenka zuřila, když jsem jí&nbsp;to&nbsp;vyprávěla. Řekla, že&nbsp;jsou to&nbsp;hlupáci a&nbsp;šla poprosit pani učitelku Koláčkovou, aby už&nbsp;neříkala, že&nbsp;je&nbsp;můj tatínek nevlastní, a&nbsp;jestli by&nbsp;mi&nbsp;nemohla říkat Součková, abych s&nbsp;tím svým jménem nebyla taková vopuštěná. Pani učitelka Koláčková jí&nbsp;to&nbsp;slíbila, ona není žádná zlá, jenom není tak nóbl jako byla pani učitelka Freimanová a&nbsp;asi ani neumí německy. Ale v&nbsp;třídní knize stejně musím zůstat Freisteinová, to&nbsp;se&nbsp;prý nedá nic dělat.</span></p>
        <p class="chunk" data-nb-ref-number="9" data-nb-words="77" data-nb-chars="437"><span class="idea" data-nb-ref-number="8" id="idea8" data-nb-words="77" data-nb-chars="437">Tak já&nbsp;si&nbsp;sama říkám Součková, třeba když píšu Ježíškovi nebo někomu jinýmu, nebo na&nbsp;sochání a&nbsp;pan Pecka to&nbsp;uznává. Ale kluci ve&nbsp;škole, vlastně i&nbsp;holky, ty&nbsp;se&nbsp;vždycky opičí, mi&nbsp;říkaj Mobydyk, to&nbsp;je&nbsp;prej ňáká hodně tlustá ryba. Nebo mi&nbsp;říkaj atomová bomba. A&nbsp;teď mi, to&nbsp;zavinila pani učitelka Koláčková, začali říkat Frankensteinová. To&nbsp;ještě ani nevím, co&nbsp;to&nbsp;znamená, musím se&nbsp;zeptat Kačenky. Ale opatrně, aby zase nechtěla jít do&nbsp;školy.</span></p>
        <p class="chunk" data-nb-ref-number="10" data-nb-words="20" data-nb-chars="106"><span class="idea" data-nb-ref-number="9" id="idea9" data-nb-words="20" data-nb-chars="106">Tak jsem jí&nbsp;to&nbsp;právě s&nbsp;těma ukradenejma tužkama a&nbsp;gumama radši neřikala a&nbsp;teď to&nbsp;vypadá, že&nbsp;hrozně zlobim.</span></p>
        <p class="chunk" data-nb-ref-number="11" data-nb-words="84" data-nb-chars="433"><span class="idea" data-nb-ref-number="10" id="idea10" data-nb-words="84" data-nb-chars="433">Ještě se&nbsp;mi&nbsp;taky stalo s&nbsp;tím Pepíčkem, jak jsem mu&nbsp;říkala, že&nbsp;je&nbsp;v&nbsp;pekle. Pepíček ležel v&nbsp;postýlce a&nbsp;trochu už&nbsp;spal a&nbsp;já&nbsp;jsem u&nbsp;něj seděla a&nbsp;pořád jsem opakovala: „Jseš v&nbsp;pekle. Jseš v&nbsp;pekle. Já&nbsp;jsem starej čert. Jseš v&nbsp;pekle." A&nbsp;povedlo se&nbsp;to, protože Pepíček tomu věřil a&nbsp;začal brečet. Jenže přišla Kačenka a&nbsp;všechno to&nbsp;slyšela, protože já&nbsp;jsem tomu taky už&nbsp;věřila a&nbsp;nedávala jsem pozor. Tak se&nbsp;Kačenka rozzlobila a&nbsp;pořád se&nbsp;zlobí.</span></p>
        <p class="chunk" data-nb-ref-number="12" data-nb-words="72" data-nb-chars="381"><span class="idea" data-nb-ref-number="11" id="idea11" data-nb-words="72" data-nb-chars="381">Jenže já&nbsp;jsem to&nbsp;nemyslela ošklivě, já&nbsp;mám Pepíčka moc ráda, jenom jsem chtěla vyzkoušet, jestli mi&nbsp;to&nbsp;bude věřit, když mě&nbsp;přece vidí, že&nbsp;jsem to&nbsp;já. Protože správnej sochař musí každýho umět přesvědčit o&nbsp;svý pravdě a&nbsp;musí mít sílu fantazie nebo tak nějak. To&nbsp;říká pan Pecka a&nbsp;to&nbsp;právě měla bejt síla fantazie. Jenže Pepíčkovi jsou dva a&nbsp;půl roku a&nbsp;prej se&nbsp;s&nbsp;ním nic zkoušet nesmí.</span></p>
        <p class="chunk" data-nb-ref-number="13" data-nb-words="208" data-nb-chars="1122"><span class="idea" data-nb-ref-number="12" id="idea12" data-nb-words="208" data-nb-chars="1122">Já&nbsp;jsem ráda, že&nbsp;Pepíčka máme, i&nbsp;když teda radši bych byla, kdyby se&nbsp;jmenoval Marcel. Ale táta s&nbsp;mámou nechtěli, že&nbsp;prej by&nbsp;je&nbsp;neměl rád, až&nbsp;bude velkej. To&nbsp;teda nevím proč, já&nbsp;myslím, že&nbsp;je&nbsp;to&nbsp;krásný jméno. Mám jednoho zajíce a&nbsp;ten se&nbsp;tak jmenuje. Pepíček se&nbsp;jmenuje Pepíček po&nbsp;tátovi a&nbsp;po&nbsp;dědečkovi. Po&nbsp;pražským dědečkovi Brďochovi, zákopeckej dědeček Souček se&nbsp;jmenuje František a&nbsp;ten můj dědeček od&nbsp;Freisteina ani nevím, jak se&nbsp;jmenoval. Ale ten je&nbsp;stejně mrtvej, i&nbsp;ta&nbsp;babička. Ta&nbsp;se&nbsp;jmenovala Helena jako já, to&nbsp;vím. Zákopecká babička říkala, že&nbsp;je&nbsp;zabili ve&nbsp;válce Němci. Že&nbsp;je&nbsp;upekli v&nbsp;peci nebo něco takovýho, ale to&nbsp;nevím, jestli je&nbsp;to&nbsp;pravda. Asi určitě ne. Ona si&nbsp;babička myslí, že&nbsp;jsem ještě malá a&nbsp;nemám rozum a&nbsp;schválně říká o&nbsp;Freisteinovi hezký věci, abych ho&nbsp;měla ráda. Ale já&nbsp;ho&nbsp;ráda nemám, jenom Pepu. A&nbsp;toho zase nemá ráda babička, protože má&nbsp;ráda Freisteina a&nbsp;píše mu&nbsp;dopisy a&nbsp;taky proto, že&nbsp;Pepa chce, abych držela dietu, abych nebyla tlustá. A&nbsp;pořád jsou hádky. Ale já&nbsp;mám rozum a&nbsp;myslím, že&nbsp;Pepa má&nbsp;pravdu, i&nbsp;když mám ráda dorty a&nbsp;buchty, co&nbsp;zákopecká babička pořád schválně peče a&nbsp;zavařuje mi&nbsp;hlavu.</span></p>
        <p class="chunk" data-nb-ref-number="14" data-nb-words="44" data-nb-chars="252"><span class="idea" data-nb-ref-number="13" id="idea13" data-nb-words="44" data-nb-chars="252">Zákopecká babička je&nbsp;moc hodná, ale uminutá a&nbsp;moc si&nbsp;poroučí, i&nbsp;dědečkovi. Do&nbsp;Zákopů jezdíme každou sobotu a&nbsp;neděli a&nbsp;vždycky se&nbsp;tam strašně pohádáme, hlavně Kačenka s&nbsp;babičkou. Tak bych tam snad radši ani nejezdila, ale to&nbsp;nejde, protože se&nbsp;máme rádi.</span></p>
        <p class="chunk" data-nb-ref-number="15" data-nb-words="103" data-nb-chars="534"><span class="idea" data-nb-ref-number="14" id="idea14" data-nb-words="103" data-nb-chars="534">A&nbsp;všechno je&nbsp;to&nbsp;kvůli Freisteinovi, protože mu&nbsp;babička pořád tajně píše, že&nbsp;jsem smutná, že&nbsp;mám zápal plic, že&nbsp;nesmím buchty a&nbsp;že&nbsp;bych je&nbsp;chtěla, a&nbsp;všechno je&nbsp;to&nbsp;jako pravda, ale pravda to&nbsp;není. Freistein je&nbsp;v&nbsp;cizině, která je&nbsp;strašně daleko a&nbsp;jmenuje se&nbsp;Ňujork. A&nbsp;já&nbsp;se&nbsp;pořád bojím, aby si&nbsp;pro mě&nbsp;třeba nepřijel. Pan Pecka se&nbsp;hrozně chechtal, když jsem mu&nbsp;to&nbsp;jednou vyprávěla, že&nbsp;to&nbsp;se&nbsp;teda bát nemusím. Ale mně to&nbsp;moc k&nbsp;smíchu nepřipadá, i&nbsp;když je&nbsp;to&nbsp;daleko. Babička mu&nbsp;bude tak dlouho psát, jak jsem smutná, až&nbsp;se&nbsp;naštve a&nbsp;přijede.</span></p>
        <p class="chunk" data-nb-ref-number="16" data-nb-words="41" data-nb-chars="223"><span class="idea" data-nb-ref-number="15" id="idea15" data-nb-words="41" data-nb-chars="223">Jednou mi&nbsp;poslal panenku, jmenuje se&nbsp;Karla po&nbsp;Freisteinovi a&nbsp;nemám ji&nbsp;ráda, tak jí&nbsp;říkám příjmením pani Ňujorková. Ten Ňujork ale není země, je&nbsp;to&nbsp;město jako třeba Ničín, ale bydlí tam víc lidí a&nbsp;ta&nbsp;země se&nbsp;jmenuje Amerika.</span></p>
        <p class="chunk" data-nb-ref-number="17" data-nb-words="74" data-nb-chars="366"><span class="idea" data-nb-ref-number="16" id="idea16" data-nb-words="74" data-nb-chars="366">V&nbsp;divadle jednou dávali hru, co&nbsp;se&nbsp;jmenovala Hanba Americe nebo tak nějak podobně a&nbsp;Pepa s&nbsp;Kačenkou tam hráli nějaký zlý americký lidi a&nbsp;říkali, že&nbsp;je&nbsp;to&nbsp;vůbec nebaví, a&nbsp;mě&nbsp;to&nbsp;taky nebavilo. To&nbsp;už&nbsp;mě&nbsp;víc bavilo Oldřich a&nbsp;Božena, co&nbsp;tam Pepa hrál vraha a&nbsp;já&nbsp;jsem se&nbsp;ho&nbsp;hrozně bála. Ale to&nbsp;jsem ještě byla malá a&nbsp;Pepa byl ještě pan Brďoch, co&nbsp;k&nbsp;nám chodil jenom někdy.</span></p>
        <p class="chunk" data-nb-ref-number="18" data-nb-words="67" data-nb-chars="404"><span class="idea" data-nb-ref-number="17" id="idea17" data-nb-words="67" data-nb-chars="404">Oldřich a&nbsp;Božena napsal slavný spisovatel František Hrubín, který napsal Kuřátko v&nbsp;obilí, a&nbsp;Kačenka říkala, že&nbsp;to&nbsp;napsal proti Rusům. Jako třeba Jan Hus, toho taky proti nim hráli, ale toho nenapsal František Hrubín, ale Josef Kajetán Tyl, co&nbsp;napsal taky československou socialistickou hymnu. František Hrubín už&nbsp;vloni na&nbsp;podzim umřel a&nbsp;měli jsme ho&nbsp;na&nbsp;nástěnce. Teď máme na&nbsp;jedný VŘSR a&nbsp;na&nbsp;druhý Vánoce.</span></p>
        <p class="chunk" data-nb-ref-number="19" data-nb-words="141" data-nb-chars="781"><span class="idea" data-nb-ref-number="18" id="idea18" data-nb-words="141" data-nb-chars="781">Včera byla v&nbsp;divadle pro divadelní děti mikulášská besídka, ale žádnej Mikuláš tam nebyl, byl tam pan Dusil a&nbsp;Andrea Kroupová a&nbsp;dělali, že&nbsp;jsou děda Mráz a&nbsp;Sněhurka a&nbsp;dali nám kolekce. To&nbsp;u&nbsp;nás byl opravdickej Mikuláš s&nbsp;čertem a&nbsp;bylo to&nbsp;strašně napínavý, jak to&nbsp;dopadne, protože Mikuláš věděl, jak jsem Pepíčkovi říkala, že&nbsp;je&nbsp;v&nbsp;pekle, a&nbsp;taky na&nbsp;Pepíčka všechno věděl a&nbsp;čert hrozně vrčel a&nbsp;Mikuláš s&nbsp;ním měl co&nbsp;dělat, aby nás nekous nebo nevzal opravdu do&nbsp;pekla. Museli jsme říkat básničky a&nbsp;zpívat a&nbsp;Pepíček plakal a&nbsp;já&nbsp;jsem se&nbsp;taky strašně bála. Ale když jsme jim slíbili všechno, co&nbsp;chtěli, tak nás nechali na&nbsp;pokoji a&nbsp;dali nám dárky. To&nbsp;jsem si&nbsp;oddechla. Ale stejně to&nbsp;bylo krásný, jak ten Mikuláš hrozně voněl, trochu jako divadlo, ale hlavně takovou svatou dobrodružnou vůní.</span></p>
        <p class="chunk" data-nb-ref-number="20" data-nb-words="88" data-nb-chars="476"><span class="idea" data-nb-ref-number="19" id="idea19" data-nb-words="88" data-nb-chars="476">Tak teď už&nbsp;bude jenom Ježíšek a&nbsp;už&nbsp;nám nic nehrozí. Než pojedeme do&nbsp;Zákopů, tak přijede dědeček Souček a&nbsp;půjdeme se&nbsp;podívat na&nbsp;Svatej Vrch na&nbsp;jesličky a&nbsp;já&nbsp;se&nbsp;musím ještě strašně pomodlit, aby to&nbsp;se&nbsp;mnou a&nbsp;s&nbsp;modelínou dobře dopadlo a&nbsp;aby byli všichni pořád živí. Možná bych mohla Ježíška taky poprosit, abych už&nbsp;se&nbsp;nejmenovala Freisteinová, ale Součková. Brďochová nemůžu, protože to&nbsp;by&nbsp;mi&nbsp;zase říkali — ty&nbsp;brďo — nebo by&nbsp;mi&nbsp;mohli říkat Prďoch a&nbsp;to&nbsp;by&nbsp;mi&nbsp;teda vůbec nepomohlo.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./10073_split_005.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>