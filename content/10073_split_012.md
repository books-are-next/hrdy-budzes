---
title: Jak začalo to spiknutí
contentType: prose
---

<section>

Minulej čtvrtek nepřišla naše vedoucí Anděla už podruhý na jiskřičky, ani nepřišel nikdo jinej, aby nám řek, co se děje a jestli ještě někdy přijde.

Čekali jsme na ni dost dlouho a některý děti odešly, ale já, Zdena, Lenka Krátká, Míša Španihel, Pepa Eliáš a Tonda Secký jsme pořád seděli před školou na schodech a nechtělo se nám domů. Přemejšleli jsme, co by se nám tak nejvíc chtělo, a zjistili jsme, že ze všeho nejradši bysme šli na koupaliště, protože je vedro. Jenže Lenka se Zdenou neuměj plavat, všichni máme zakázaný chodit na koupaliště sami a nikdo s sebou neměl plavky. Tak jsme museli přemejšlet znova.

Vymysleli jsme Krvavý koleno a chvíli jsme ho hráli, ale nešlo nám bání, protože jsme byli na blbým místě, protože svítilo sluníčko a vůbec bylo moc krásně. Na Krvavý koleno je nejlepší podzim, nebo se aspoň musí vlézt do sklepa anebo udělat něco ji-nýho takovýho chmurnýho. A to nám právě nešlo. Nakonec jsme museli uznat, že jsme z toho horka úplně hloupí a že nejlepší bude jít domů, protože to nemá cenu.

Každej šel na jinou stranu, jenom já, Secký a Eliáš jsme šli spolu, protože já jsem šla za mámou na generálku a Secký s Eliášem bydlej u kulturáku. Šli se mnou až k divadlu a před vchodem pak stáli, přešlapovali a všelijak mě zdržovali, když jsem chtěla jít dovnitř. Secký chodil po rukou a Eliáš předváděl, jak panáčkuje jejich pes Pucík, protože po rukou chodit neumí. Nakonec se mě Secký zeptal, jestli bych je nevzala s sebou do divadla, že tam sice už byli, ale nikdy ne zadním vchodem. Moc se mi zrovna nechtělo, protože už jsem měla nachystáno v hlavě, jak si budu u Kačenky v šatně kreslit, ale Secký i Eliáš jsou docela dobrý a hlavně Secký mě má v hrsti od tý doby, co na mě něco ví. Je to vopravdu strašlivý tajemství, a kdyby se ho někdo dozvěděl, byl by se mnou už úplnej konec.

Stalo se to asi tak před rokem a Secký tenkrát slíbil, že to nikomu neprozradí až do svý smrti, a zatím to dodržel, ačkoli má dvojku z chování a všechny učitelky se ho bojej. Ale kdyby se na mě naštval, moh by si to třeba rozmyslet.

Tak jsem je radši do toho divadla vzala. Ukázala jsem jim Pepovu šatnu a Kačenčinu šatnu a všelijaký líčidla a vlásenky a vůbec všechny zajímavý věci, co tam Kačenka má, a pak jsme šli za pani garderobiér-kou Hoškovcovou. Pani Hoškovcová nám dovolila prolejzat mezi kostýmama, Eliáš se Seckým si nasazovali různý klobouky, čepice a helmy a byli úplně u vytržení. Eliáš řikal Seckýmu: „Ty vole, já nemám šaty rád, ale tydle jsou dobrý." Moc se jim taky líbila ta veliká skleněná tabule, na který byl rozsvícenej červenej nápis: Ticho! Zkouší se!

Když jsme si prohlídli ještě rekvizitárnu, vlásen-kárnu, krejčovnu, truhlárnu, místnost pro hasiče a kluci pořád nechtěli jít domů, zeptala jsem se, jestli se chtěj podívat taky na zkoušku. Chtěli hrozně. Tak jsme potichu vlezli na balkon a chvíli jsme se koukali.

Eliáš si všimnul, že nad jevištěm visej takový ty dvě hlavy, co se jedna směje a druhá mračí, a chtěl vědět, co to je. Tak jsem mu vysvětlila, že to maj bejt masky, který se jmenujou Komedie a Tragédie podle divadelních her, který se taky jmenujou komedie a tragédie, podle toho, jestli jsou spíš veselý nebo spíš smutný, a že jsou udělaný ze sádry. Eliáš byl dost zklamanej, protože si myslel, že jsou to useknutý hlavy trestanců nebo fašistů. Secký mu řek, že je blbej, že je přece úplně jasný, že vopravdický useknutý hlavy to bejt nemůžou, že by se pořád musely vyměňovat, protože by hned začaly smrdět. Ale Eliáš řek, že Vladimír Iljič Lenin, co leží v Moskvě na náměstí, je taky vopravdická stará mrtvola a nesmrdí ani ho nevyměňujou, takže by to určitě šlo nějak zařídit. „To se řiká kdovíjestli," řek Secký. Ale nakonec jsme uznali, že Eliáš může mít taky pravdu.

Zrovna se zkouší Rozbřesk na dole Karel. Je to o tom, jak to bylo dřív, když to bylo špatný. Myslím jako před Velkou říjnovou socialistickou revolucí nebo tak někdy. Jak nějaký horníci byli zaměstnaný v dolech, ale měli se hrozně špatně a byli moc smutný a pak zase nebyli zaměstnaný v dolech, protože je vyhodili, a měli se taky špatně a byli zase smutný. Ale nakonec přišla revoluce, horníci tancovali a zpívali a měli se dobře až do smrti. Smutný pak byli akorát ty lidi, který byli veselý před tím.

Moc nás to nebavilo, tak jsme za chvilku zase vyšli ven a kluci litovali, že se nehraje něco o rytířích nebo o čertech, když na to v divadle mají tolik krás-nejch paruk a klobouků.

Secký se mě zeptal, jestli si myslím, že to byla komedie, nebo tragédie, že on to teda nepoznal. Řekla jsem, že nevím, ale že to můžeme zjistit, poněvadž maj zrovna přestávku. Šli jsme dolů do kuřárny. Tam už byl pan režisér Novotný a skoro všichni herci. Slušně jsme pozdravili, já jsem šla za panem režisérem, i když je to ten protiva, co se kamarádí s Kroupovou, a řekla jsem: „Pane režisére, tohle jsou moji spolužáci Eliáš a Secký, my jsme se na vás dívali a chtěli bychom vědět, jestli je ten Rozbřesk na dole Karel komedie, nebo spíš tragédie. Já myslím, že tragédie, ale nejsem si jistá." Pan Novotný zahodil cigaretu a šel pryč. Vůbec nám neodpověděl. Ale když šel kolem Kačenky, řek jí: „ Že si nedáte pokoj! Já se vám divím."

Předtím jsem si Kačenky vůbec nevšimla a teď jsem se bála, co mi řekne. Ale neřekla nic. Pozdravila kluky a šla se převlíknout.

Potom jsme se ještě zastavili v náboru, to je taková kancelář, kde seděj tři hodný pani, kouřej a pijou kafe. Kačenka zařídila, že daly Seckýmu a Eliášovi všelijaký divadelní programy a plakáty.

„Pani Součková, znáte nějakýho herce, kterej by měl dvojku z chování?" chtěl vědět Secký.

„To ti honem nepovím, ale budu o tom přemej-šlet," slíbila Kačenka.

„Tak mi, prosím vás, pak vzkažte po Heleně, já bych to potřeboval vědět. Nebo aspoň kulisáka — já si stejně ještě musím rozmyslet, čim bych byl radši."

Pepa s Pepíčkem už na nás čekali. Na Kačenku čekala taky pani magistra Glancová a voni ji všelijak zabavovali. Hlavně Pepíček ji zabavoval a hrozně při tom křičel a dupal, protože zase předváděl raněnýho mamuta. Pani magistra se na něj usmívala a vždycky, když dupnul, cuklo jí v levým oku. Pěkně jsem pozdravila a pani magistra se na mě usmála stejně jako na Pepíčka.

„Moc ráda tě vidím, Helenko," řekla. „Přinesla jsem ti takový malý dárek."

Potom sáhla do kabelky a podala mi sešítek v černým obalu. Vonělo to, jako když děda rozloží na piáně starý noty. Otevřela jsem ho a uvnitř byl na obrázku hrobeček a pod ním bylo starodávným písmem napsáno: Osiřelo dítě — III. ilustrované vydání.

„Děkuju, pani Glancová. Radši mi to nedávejte," řekla jsem.

Pani Glancová se zase usmála a řekla: „Odříkaného chleba — největší krajíc, Helenko. Jen si to vezmi."

Potom znova sáhla do kabelky a dala Kačence takovou ošmatanou knížku, na který bylo napsáno — Jógou k vyrovnané mysli. Pani magistra Glancová a její manžel pan oční doktor Glanc už tři roky tu jógu každý den cvičí. Jóga to je totiž takový cvičení, při kterým se člověk skoro nehejbe, ale vezme třeba jednu svoji ruku a jednu nohu, zaváže je na uzel a musí to půl hodiny vydržet.

Pani Glancová pořád Kačenku přemlouvá, aby s ni-ma chodila do kroužku jogistů, ale Kačenka říká, že nemůže nikam chodit pravidelně. Tak jí aspoň přinesla tu knížku, aby mohla cvičit sama doma. Taky zkoušela nalákat Pepu, jenže Pepa se dá dost těžko nalákat na něco, na co už neni nalákanej sám od sebe. Pani magistře Glancový řek, že půjde pro své zdraví udělat něco radši na plovárnu, a vzal nás s Pepíčkem s sebou. Byli jsme moc rádi, hlavně proto, že nás pani magistra Glancová pořád poučuje a vede ty svoje řeči.

Jednou jsem jí ukázala drahokamy, co jsem dostala v divadelní krejčovně, a prozradila jsem jí, že mám nejradši růžový a že už jich mám pět, a vona mi na to řekla, že čert má vždycky nejradši to, co já mám nejradši a co mám pěkně spočítaný. Nebo nějakou takovou podobnou vošklivost řekla.

Cestou na koupaliště jsem se Pepy ptala, jestli se Kačence nemůže nic stát, když teď bude cvičit tu jógu, protože pani magistra Glancová i pan doktor Glanc od tý doby, co pravidelně cvičí, oba strašně koktají a škube jim v obličeji a za to by taky Kačenku mohli vyhodit z divadla.

Pepa řek, ať si kvůli tomu nedělám starosti, že to Kačence nemůže ublížit, a kdyby se mu zdálo, že Kačenka začíná zadrhávat, hned by jí to zakázal. Horší už prej to je s tím divadlem, i když Kačenka zůstane krásná a bude mluvit bezvadně, můžou ji stejně vyhodit a Pepu taky. Pepa mi o tom nechtěl nic vyprávět, abych si nezavařovala hlavu, když jsem ještě malá, ale já to moc dobře vím, i když se Pepa tváří, že je veselej. Kačenka už se tak ani moc netváří, protože je jí jasný, že se proti ní spiknuli.

Já se vůbec nedivím, že z toho začíná bejt mrzutá, já vím, jaký to je. V Zákopech se jednou proti mně domluvili všichni kluci z bytovek a každej, kdo mě potkal, tak mi řek: „Umřeš."

Já jsem se ani moc nebála, že doopravdy umřu, ale přece jen bych byla radši, kdyby mi říkali třeba — ahoj — nebo — jak se máš. Nakonec už se mi vůbec nechtělo chodit ven, i když svítilo sluníčko a byly prázdniny. Naštěstí jsme potom jeli do Bulharska, a když jsme se vrátili, už mě zase normálně zdravili — nazdar, buřte.

Kačence zatím nikdo nic vošklivýho neřikal, ale v divadle se to dělá jinak. Spiknutí se pozná tak, že ten, koho přestanou mít rádi, začne dostávat jenom samý čurdy a nakonec už nedostane vůbec žádnou roli. Hrát čurdy to znamená hrát ve Zkrocení zlý ženy místo tý zlý ženy její komornou. Kačenka teď v předposlední hře hrála právě ňákou komornou a v tý poslední hrála pani, která jednou přejde přes jeviště s bubnem a vůbec nic neřekne. Tak si myslím, že je Kačenka vopravdu v nebezpečí.

Andrea Kroupová zase vždycky hrála čurdy a teď najednou hraje hlavní role. Taky odchází pryč Beren-čičová, asi proto, že ji Kroupová s Panýrkovou zmlátily. Po prázdninách jde do jinýho divadla až někam na Moravu.

Naši se kvůli tomu pohádali. Teda, ne kvůli tomu, že odchází, ale kvůli tomu, že si chtěla na cestu ve spořitelně vypučit deset tisíc korun, a aby jí je půjčili, potřebovala od někoho podepsat, že to zaplatí, kdyby to nezaplatila ona. Přišla poprosit Kačenku, Kačenka jí to slíbila a Pepa se strašně zlobil, že je Be-renčičová praštěná a co by se stalo, kdyby se něco stalo, když sami žádný peníze nemáme.

Ale Kačenka rozhodla, že jo, protože slušný lidi si musej pomáhat. Pepa křičel, jak si může bejt Kačenka tak jistá, že je Berenčičová opravdu slušná, když ji zná jen pár měsíců. To mě překvapilo, protože jsem Pepu jednou viděla, jak ji v koutě za oponou držel za ruku a něco si šeptali nebo co, tak jsem myslela, že ji má celkem rád. Ale vlastně jsem docela ráda, že jsem se spletla.

</section>
