---
title: Jak jsme měli na schodech krev
contentType: prose
---

 

Byli u nás Mikuláš s čertem a Pepíček zase plakal. Ale já už jsem se jich nebála. Vůbec nevoněli tou svatou vůní. Spíš pivem a cigaretama, tomu Mikulášovi se hejbaly vousy a taky se od loňska oba dost zmenšili. Když odešli, řekla jsem Pepovi, že asi nebyli vo-pravdický.

„No jó," řek Pepa, „Dusil umřel a Luděk Starý se odstěhoval. Tak jsme poprosili aspoň Standu s Jardou."

Standa s Jardou jsou dva dlouhovlasí kulisáci.

„Prosím tě, proč to říkáš?" zlobila se Kačenka.

„No co, vždyť už jsou stejně velký," řek Pepa.

Tak jsem se hned zeptala taky na Ježíška, poněvadž jsem beztak viděla, že má Kačenka ve skříni schovaný všelijaký balíčky zabalený ve vánočním papíře.

Taky neexistuje. Ani trochu. Ale Pepíčkovi jsme to neřekli, protože je ještě malej a kvůli malejm dětem je to všechno vymyšlený. Trochu mě to mrzí, ale zas ne tolik jako Kačenku. Kačenka je z toho úplně vedle. Ale vždyť to přece musela vědět už dávno.

Kačenka má pořád ještě zavázanou hlavu, a když jdeme ven, nosí baret, aby jí nenamokly obvazy. Pořád prší a prší.

Ptala jsem se Kačenky, jestli pojedeme do Zákopů aspoň na Vánoce. Řekla, že ne. Ještě nikdy jsme na

Vánoce nebyli nikde jinde než v Zákopech, tak nevím. Ale dárky pro babičku a pro dědu kupuje. Když přijdu ze školy a z němčiny nebo z baletu, jdeme s Kačenkou někdy do města. Na dárky a na ozdoby. Většinou už je tma a svítěj výlohy.

Kačenka mi dala stokorunu, abych taky mohla pro každýho něco vybrat. Příští rok už si na to budu šetřit. Koupila jsem Pepovi krásnou, širokou kravatu. Byla dost drahá, stála osmnáct korun a padesát halířů, tak teď mám strach, aby mi těch zbylejch osmdesát jedna korun a padesát halířů stačilo na všechny ostatní. Ale je opravdu úžasná, modrozelená jako vo-casy mořskejch pannen a jsou na ní veliký oranžový kytky a růžoví motýli. Ještě nikdy jsem na žádným pánovi takovou kravatu neviděla, myslím, že se Pepovi bude líbit. Vybrala jsem ji sama, bez Kačenky, cestou ze školy. Kačenka na ni koukala celá u vytržení.

Dědečkovi jsem koupila dvoje žiletky Astra, jedny za dvě padesát, a velkou Alpu francovku za pět padesát, takže je toho za deset korun spousta věcí.

Taky jsme si s Kačenkou koupily gramofónovou desku, co se jmenuje Česká mše vánoční a vždycky večer, když pečeme cukroví, tak si ji pouštíme. Už umím ty slova nazpaměť.

Přijel nás navštívit dědeček František, šli jsme spolu zase na Svatej Vrch podívat se na jesličky. Říkal mi, že teď musí s babičkou pořád vyvolávat duchy. Musel jí na velikou čtvrtku namalovat kruh a kolem toho kruhu napsat celou abecedu. Doprostředka se postaví sklenička a na tu skleničku položí děda i babička dva prsty. Potom se babička zeptá: „Duše drahá, jsi tu přítomna?" A čeká, jestli se ta sklenička bude hejbat. Když se pohne, tak se babička ptá na různý věci a sklenička jezdí po papíře a píše odpovědi.

Ptala jsem se dědečka, proč to babička dělá. Dědeček říká, že by chtěla vědět, jestli na Vánoce přijedeme, nebo ne, ale bojí se zeptat Kačenky. To já bych se zase bála ptát duchů. On prej tou skleničkou hejbe dědeček, aby babičce udělal radost, ale stejně se mi to nezdá.

Dědeček František taky začal chodit do práce. Ale ne učit ve škole, chodí v noci hlídat tahače. To jsou takový veliký nákladní auta, co maj asi kilometr od Zákopů garáže. U těch garáží je ještě dílna a takovej malinkej domeček s jednou kanceláří a se záchodem, jinak nic. Dědeček celou noc sedí v tom domečku a dává pozor, aby nepřišli lupiči a neukradli ty tahače. Nařídila mu to babička, aby nám mohli dávat nějaký peníze, když je teď Kačenka bez angažmá.

Ptala jsem se dědečka, jestli se nebojí, poněvadž musí do tý práce chodit kolem hřbitova. Dědeček mi vyprávěl, jak se jeden jeho kamarád vracel jednou v létě v noci z hospody, a protože bydlel v sousední vesnici, musel jít taky tou cestou kolem hřbitova. Byla úplná tma, jenom měsíc svítil. A zrovna, když došel k tomu hřbitovu, povídal si jen tak pro sebe: „Kolikpak asi může bejt hodin?" Vtom se zpoza hřbitovní zdi vynořila holá, bílá hlava a řekla: „Půlnoc. Přesně půlnoc." Byl to hrobník, co tam kopal hrob, protože přes den bylo moc veliký vedro. Ale to ten kamarád nevěděl a utíkal celou cestu až domů.

„Mně se nic stane. Co by se mi mohlo stát?" říká dědeček František. Já teda vím o spoustě věcí, co se každýmu můžou stát, ale dědeček je statečnej nebo si to neumí představit.

Jedna strašná věc se zrovna stala. Kačenka si přečetla v novinách, že v lesích mezi obcemi Kačina a Vlkovice našli mrtvou, dočista zavražděnou holčičku a zjistili, že to byla osmiletá Hanička Š. z nedaleké samoty. To není hrozný jenom proto, že to je hrozný, to je hrozný hlavně proto, že to asi byla ta holčička, co ji někdy vozíme do školy. Zrovna tam jsme ji vždycky brali do auta, mezi obcemi Kačina a Vlko-vice.

Jednou mi dala svoji adresu, jenže já ji nemůžu najít a zapomněla jsem, jak se vlastně jmenovala. Ale kdo jinej by to moh bejt. Kačenka říkala, že jsme ji snad radši neměli vozit, že si pak myslela, jak jsou všichni řidiči hodný a takhle to dopadlo.

Minulej tejden pani učitelka Koláčková vybrala můj výkres na velikou nástěnku, co visí na školní chodbě hned u vchodu. Tak jsem měla radost. Taky jsem si vzpomněla na Olinku Hlubinovou, kdyby byla živá, určitě by taky měla výkres mezi nejlepší-ma vánočníma obrázkama. Jenže ten můj obrázek tam moc dlouho nebyl. V pátek učitelky nástěnku vyzdobily a v pondělí mi ho pani učitelka Koláčková přinesla zase zpátky, že prej se tam nevešel. Ale to není pravda, viděla jsem, že už tam visel.

Radši jsem to Kačence neříkala, protože to asi zase bylo kvůli ní. Jako když jsem nedávno měla recitovat na nějaký školní slavnosti, nakonec to taky nešlo. Slyšela jsem jednu učitelku, jak říkala pani učitelce Koláčkový: „Mařenko, ta Freisteinová, to je dcera TOHO Freisteina a TÝ Součkový? Tak prosím tě, to radši ne, to ne. Ať nikoho zbytečně nedráždíme." Asi zase nechtěli nikoho zbytečně dráždit.

To nevadí, s Hrdým Budžesem by něco takovýho ani nehnulo. Jenže Kačenka žádnej Hrdej Budžes není, a když jsme potkali Kroupovou, Košťála, Novot-nýho a další lidi z divadla a voni honem přešli na druhej chodník, rozbrečela se rovnou na ulici.

Kačenka se trápí a já se snažím bejt hodná a zbytečně ji nerozčilovat. Ale někdy to nejde, protože má různý praštěný nápady a pořád je stejně umanutá jako zákopecká babička. Pohádala jsem se s ní kvůli básničce. Nechtěla jsem se hádat, chtěla jsem jí to vysvětlit, ale nešlo to. Přes Vánoce se máme naučit zpaměti básničku, ne všichni stejnou z čítanky, každej, jakou chce. Pak si uděláme recitační hodinu.

Pověděla jsem to Kačence a chtěla jsem se podívat do všelijakejch knížek, co by se mi tak nejvíc líbilo. Ale Kačenka řekla: „To je zbytečný, já už vím, co budeš říkat. Nic hledat nemusíme, poslouchej. Josef Václav Sládek:

Jsem ještě dívčina mladičká, jako ta břízka je v mlází, však si mě dochová matička, dohoním co mi teď schází.

Jdou chlapci na máje do lesa, té která koho má ráda,

srdéčko radostí zaplesá, já na to jsem ještě mladá.

Tak mladá dívčina, nehledá si hocha po celém kraji, však ten s modrýma očima, mi za rok přinese máji.

Tak, co tomu říkáš, to je krásná básnička, viď?" „Kačenko, to já recitovat nebudu," řekla jsem. „Jak to nebudeš? Proč bys to nerecitovala? Chceš radši říkat něco o Gottwaldovi nebo co?" „To ne, ale mně se tohle moc nelíbí." „Jak to nelíbí?"

„No, já nevím, je to takový divný." „Jaký divný? Krásný je to." „Když, ta dívčina, já nevím... To je takový moc pro starobylý."

„No, dívčina, no a co, to je přece krásný. To se tak říkalo."

„Ale už se to neříká a všichni by se mi smáli." „Proč by se ti smáli?" „Já nevím, proto."

Styděla jsem se Kačence říct, že ještě horší než ta dívčina je to o tom — co mi teď schází. Co by si asi tak kluci mysleli, že to je? Určitě prsa. Nechci říkat nic o žádným hochovi. Ach jo. „Jestli se smějou tako-vejm krásnejm básničkám, tak jsou pitomí a můžeš se na ně klidně vykašlat."

Jak to, že to ta Kačenka nemůže pochopit? Vykašlat, vykašlat... Copak neví, jak mi zase bude?

Vzpomněla jsem si, že Kačence spad před tej-dnem na hlavu trám, a už jsem radši nic neříkala. Ještě, že je ten leden dost daleko, třeba na to do tý doby zapomene.

V lednu by taky měla bejt v baletu premiéra Popelky, ale nevím, jestli bude, protože ten cizokrajnej princ Sihánuk, co tančil prince, najednou zase přestal s námi chodit a už ho nikdy nikdo neviděl. Tak se musí zase začít znova, s jiným princem, a asi se to nestihne.

Koupila jsem Pepíčkovi autíčko na setrvačník a Kačence takovou krásnou krabičku, vystlanou princez-novskou látkou, ve který jsou tři ďolíky a v těch ďo-líkách jsou zapasovaný dvě růžový mejdla a jedna malá kolínská voda. Nahoře na tý krabičce je ozdobným písmem napsáno ELIDA. Pani prodavačka říkala, že se tomu celýmu říká kazeta. Ta kazeta stála třicet dva korun a málem už mi nic nezbylo. Ale dědeček František mi přidal desetikorunu, takže jsem ještě mohla zákopecký babičce koupit za dvanáct korun úžasnou voňavku, co se jmenuje Živé květy a opravdu v ní takový šedivý chuchvalce plavou.

Taky byl u nás na návštěvě pražskej dědeček Brďoch. Vyndal z tašky velkej igelitovej pytel, na kterým byl namalovanej Mikuláš, říkal, copak to tady máme, a tahal z něj banány, pomeranče a ananas, jako vždycky. Potom nám předved žonglování s po-merančema, zapískal břichem a zase odjel. Vlastně ještě dal Kačence dvoje mandle do vánočního cukroví a Pepovi jedny obnošený boty. Legrační dědeček, škoda, že k nám nejezdí častějš.

V úterý jsem nesla pani učitelce Freimanový na němčinu cukroví, co jí Kačenka poslala, protože příště už budou vánoční prázdniny, a těšila jsem se, že mi pani učitelka určitě dá na oplátku ochutnat to svoje.

Cestou jsem se na chvíli zastavila u papírnictví, protože zase měli za výlohou ty veliký fixy a taky veliký voskovky, každý nejmíň s dvaceti barvičkama. Chtěla jsem si je aspoň spočítat. Najednou mi někdo rukama zakryl oči a povídá:

„He - He - Helenko, nazdar. Jakpak se daří mamince?"

Lekla jsem se, upustila jsem tácek s cukrovím a všecko se rozsypalo. Něco propadlo takovou kovovou mříží, co jsem na ní stála, a něco se jen ušpinilo. Byla to pani magistra Glancová. Chtěla vědět, jestli už Kačenku pustili z nemocnice, a když jsem řekla, že jo, tak řekla, že stejně ještě není vyhráno, protože na takový vošklivý zranění může člověk, nedej bože, umřít i za rok — z ničeho nic. A že prej mám Kačenku moc pozdravovat.

Když odešla, posbírala jsem všecky kousky, co zůstaly na chodníku, a zkoušela jsem prostrčit ruce skrz tu mříž a vyndat aspoň něco zezdola. Nepovedlo se mi to a spadly mi tam palčáky. Nikdy jsem pani magistru Glancovou neměla ráda.

Pani učitelka Freimanová si ode mě vzala ty špinavý drobky, ozdobnou mašli a zmuchlanej ubrousek a řekla, ať nebrečím, že se přece nic tak hroznýho nestalo. Potom uvařila čaj a přinesla svoje čistý, voňavý cukroví. Taky zapálila svíčku a frantíka, abysme se měly dobře.

Pani učitelka Freimanová říkala, že vánoční stromeček vymysleli Němci. Vánoční stromeček a pes jezevčík neboli dakl, to jsou jediný dva dobrý německý vynálezy, říkala pani učitelka Freimanová.

Na konci hodiny pro mě přišli Kačenka s Pepíčkem. Kačenka pani učitelce popřála veselý Vánoce a pani učitelka Freimanová Kačence poděkovala za vynikající cukroví.

Už byla tma a poprchávalo, ale po náměstí ještě chodila spousta lidí. Taky už byla docela pěkná zima. Možná, že se to pršení každou chvíli změní na sníh. To by se mi líbilo. Schovala jsem si ruce do kapes, nenápadně a rychle, aby si Kačenka nevšimla, že nemám rukavice.

Ve všech oknech už se svítilo, jenom u nás ne. Pepa šel do sauny. Schodiště v našem baráku bylo pokapaný barvou nebo krví. Krví! Byla to opravdická krev. Vždycky pár kapek, pak větší loužička a zase pár kapek. Napadlo mě, že Pepa třeba nešel do sauny a místo toho zabil Kroupovou nebo Vytlačila, protože ho taky chtěj vyhodit z divadla. Ale nebylo to tak.

Za našima dveřma visel na klice zajíc. Visel hlavou dolů, za uchem měl černou díru a ještě pořád z ní kapala krev. Na rohožce stál karton s vajíčkama, některý byly celý červený jako o Velikonocích.

Seběhla jsem zpátky na ulici. Rozhlídla jsem se a uviděla jsem zákopeckou babičku, jak pochoduje sem a tam po chodníku. Byla celá opršelá a něco si povídala pro sebe, jako vždycky, když je opravdu rozčilená.
