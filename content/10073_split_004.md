---
title: Jak byl Pepíček v pekle
---

 

Už jsem úplně ve Vánocích, sice budou ještě za strašně dlouhou dobu, asi za čtrnáct dní, ale já už na ně pořád myslím. Jenom mě mrzí, že Kačenka je na mě ještě zase už mrzutá a to se mi před Ježíškem zrovna nehodí, aby si nemyslel, že nějak moc zlobím, když já nezlobím, jenom mám všelijaký nedorozumění. To bylo s těma zapomenutejma věcma a před tím s těma tužkama a gumama, ale ty nebyly zapomenutý, ty mi ukradli ve škole, ale já jsem to neřekla, protože kdybych to řekla, tak by máma zase šla do školy a to já nechci.

To by mě neměli ještě víc rádi, než mě už stejně nemají. Hlavně protože jsem tlustá a protože jsem z divadla, ale Jarda Lagrón a Robert Lagrón jsou ze střelnice a to nikomu nevadí, protože voni jsou u nás ve třídě jenom přes zimu a někdy nechají kluky zadarmo střílet nebo jezdit na kolotoči.

A taky kvůli těm jménům. Já se totiž doopravdy nejmenuju Součková jako Kačenka, ale jmenuju se Freisteinová jako Karel Freistein, co byl něco jako můj táta. Ale můj táta to přitom nebyl, protože ho vůbec neznám a on mě taky nezná a vůbec tady nebydlí, jenom ho mám nějak v krvi.

Měla jsem jenom Kačenku a teď máme Pepu a Pepíčka a Pepa je můj opravdickej táta. Jenže Kačenka se pořád jmenuje Součková jako vždycky, protože je herečka a to se tak dělá. A Pepa se jmenuje Brďoch a Kačenka se někdy píše Součková a někdy Brďocho-vá anebo taky Součková-Brďochová. Jenom já jsem Freisteinová a vůbec to nechci a ve škole se mi smě-jou.

Pani učitelka Koláčková, když byla v září ještě úplně nová a chtěla vědět, jak se jmenujeme, ona už to věděla, ale chtěla to vědět od nás, tak když došla ke mně, tak řekla: „No né, děti, už jste něco takového viděly? Tady Helenka se jmenuje Freisteinová, její maminka se jmenuje Součková a tatínek se jmenuje Brďoch. To jsem tedy ještě neviděla. No, u divadla se to asi tak nebere. To je asi nevlastní tatínek, viď, Helenko?" Celá třída se mi smála, i když to už dávno věděli a před tím se nesmáli, teda kvůli tomu.

Kačenka zuřila, když jsem jí to vyprávěla. Řekla, že jsou to hlupáci a šla poprosit pani učitelku Koláčkovou, aby už neříkala, že je můj tatínek nevlastní, a jestli by mi nemohla říkat Součková, abych s tím svým jménem nebyla taková vopuštěná. Pani učitelka Koláčková jí to slíbila, ona není žádná zlá, jenom není tak nóbl jako byla pani učitelka Freimanová a asi ani neumí německy. Ale v třídní knize stejně musím zůstat Freisteinová, to se prý nedá nic dělat.

Tak já si sama říkám Součková, třeba když píšu Ježíškovi nebo někomu jinýmu, nebo na sochání a pan Pecka to uznává. Ale kluci ve škole, vlastně i holky, ty se vždycky opičí, mi říkaj Mobydyk, to je prej ňáká hodně tlustá ryba. Nebo mi říkaj atomová bomba. A teď mi, to zavinila pani učitelka Koláčková, začali říkat Frankensteinová. To ještě ani nevím, co to znamená, musím se zeptat Kačenky. Ale opatrně, aby zase nechtěla jít do školy.

Tak jsem jí to právě s těma ukradenejma tužkama a gumama radši neřikala a teď to vypadá, že hrozně zlobim.

Ještě se mi taky stalo s tím Pepíčkem, jak jsem mu říkala, že je v pekle. Pepíček ležel v postýlce a trochu už spal a já jsem u něj seděla a pořád jsem opakovala: „Jseš v pekle. Jseš v pekle. Já jsem starej čert. Jseš v pekle." A povedlo se to, protože Pepíček tomu věřil a začal brečet. Jenže přišla Kačenka a všechno to slyšela, protože já jsem tomu taky už věřila a nedávala jsem pozor. Tak se Kačenka rozzlobila a pořád se zlobí.

Jenže já jsem to nemyslela ošklivě, já mám Pepíčka moc ráda, jenom jsem chtěla vyzkoušet, jestli mi to bude věřit, když mě přece vidí, že jsem to já. Protože správnej sochař musí každýho umět přesvědčit o svý pravdě a musí mít sílu fantazie nebo tak nějak. To říká pan Pecka a to právě měla bejt síla fantazie. Jenže Pepíčkovi jsou dva a půl roku a prej se s ním nic zkoušet nesmí.

Já jsem ráda, že Pepíčka máme, i když teda radši bych byla, kdyby se jmenoval Marcel. Ale táta s mámou nechtěli, že prej by je neměl rád, až bude velkej. To teda nevím proč, já myslím, že je to krásný jméno. Mám jednoho zajíce a ten se tak jmenuje. Pepíček se jmenuje Pepíček po tátovi a po dědečkovi. Po pražským dědečkovi Brďochovi, zákopeckej dědeček Souček se jmenuje František a ten můj dědeček od Freisteina ani nevím, jak se jmenoval. Ale ten je stejně mrtvej, i ta babička. Ta se jmenovala Helena jako já, to vím. Zákopecká babička říkala, že je zabili ve válce Němci. Že je upekli v peci nebo něco takovýho, ale to nevím, jestli je to pravda. Asi určitě ne. Ona si babička myslí, že jsem ještě malá a nemám rozum a schválně říká o Freisteinovi hezký věci, abych ho měla ráda. Ale já ho ráda nemám, jenom Pepu. A toho zase nemá ráda babička, protože má ráda Freisteina a píše mu dopisy a taky proto, že Pepa chce, abych držela dietu, abych nebyla tlustá. A pořád jsou hádky. Ale já mám rozum a myslím, že Pepa má pravdu, i když mám ráda dorty a buchty, co zákopecká babička pořád schválně peče a zavařuje mi hlavu.

Zákopecká babička je moc hodná, ale uminutá a moc si poroučí, i dědečkovi. Do Zákopů jezdíme každou sobotu a neděli a vždycky se tam strašně pohádáme, hlavně Kačenka s babičkou. Tak bych tam snad radši ani nejezdila, ale to nejde, protože se máme rádi.

A všechno je to kvůli Freisteinovi, protože mu babička pořád tajně píše, že jsem smutná, že mám zápal plic, že nesmím buchty a že bych je chtěla, a všechno je to jako pravda, ale pravda to není. Freistein je v cizině, která je strašně daleko a jmenuje se Ňujork. A já se pořád bojím, aby si pro mě třeba nepřijel. Pan Pecka se hrozně chechtal, když jsem mu to jednou vyprávěla, že to se teda bát nemusím. Ale mně to moc k smíchu nepřipadá, i když je to daleko. Babička mu bude tak dlouho psát, jak jsem smutná, až se naštve a přijede.

Jednou mi poslal panenku, jmenuje se Karla po Freisteinovi a nemám ji ráda, tak jí říkám příjmením pani Ňujorková. Ten Ňujork ale není země, je to město jako třeba Ničín, ale bydlí tam víc lidí a ta země se jmenuje Amerika.

V divadle jednou dávali hru, co se jmenovala Hanba Americe nebo tak nějak podobně a Pepa s Kačenkou tam hráli nějaký zlý americký lidi a říkali, že je to vůbec nebaví, a mě to taky nebavilo. To už mě víc bavilo Oldřich a Božena, co tam Pepa hrál vraha a já jsem se ho hrozně bála. Ale to jsem ještě byla malá a Pepa byl ještě pan Brďoch, co k nám chodil jenom někdy.

Oldřich a Božena napsal slavný spisovatel František Hrubín, který napsal Kuřátko v obilí, a Kačenka říkala, že to napsal proti Rusům. Jako třeba Jan Hus, toho taky proti nim hráli, ale toho nenapsal František Hrubín, ale Josef Kajetán Tyl, co napsal taky československou socialistickou hymnu. František Hrubín už vloni na podzim umřel a měli jsme ho na nástěnce. Teď máme na jedný VŘSR a na druhý Vánoce.

Včera byla v divadle pro divadelní děti mikulášská besídka, ale žádnej Mikuláš tam nebyl, byl tam pan Dusil a Andrea Kroupová a dělali, že jsou děda Mráz a Sněhurka a dali nám kolekce. To u nás byl opravdickej Mikuláš s čertem a bylo to strašně napínavý, jak to dopadne, protože Mikuláš věděl, jak jsem Pepíčkovi říkala, že je v pekle, a taky na Pepíčka všechno věděl a čert hrozně vrčel a Mikuláš s ním měl co dělat, aby nás nekous nebo nevzal opravdu do pekla. Museli jsme říkat básničky a zpívat a Pepíček plakal a já jsem se taky strašně bála. Ale když jsme jim slíbili všechno, co chtěli, tak nás nechali na pokoji a dali nám dárky. To jsem si oddechla. Ale stejně to bylo krásný, jak ten Mikuláš hrozně voněl, trochu jako divadlo, ale hlavně takovou svatou dobrodružnou vůní.

Tak teď už bude jenom Ježíšek a už nám nic nehrozí. Než pojedeme do Zákopů, tak přijede dědeček Souček a půjdeme se podívat na Svatej Vrch na jesličky a já se musím ještě strašně pomodlit, aby to se mnou a s modelínou dobře dopadlo a aby byli všichni pořád živí. Možná bych mohla Ježíška taky poprosit, abych už se nejmenovala Freisteinová, ale Součková. Brďochová nemůžu, protože to by mi zase říkali — ty brďo — nebo by mi mohli říkat Prďoch a to by mi teda vůbec nepomohlo.
