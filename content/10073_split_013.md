---
title: Jak jsem si našla kamarády
contentType: prose
---

<section>

Babička mě tak strašně rozzlobila, že bych se nejradši sebrala a utekla. Šla bych pěšky a přespávala bych na poli ve stohu a jedla bych třeba maliny a jahody a co bych kde našla. Hlavně, že bych byla pryč ze Zákopů.

A když by mi bylo horko, tak bych se vykoupala, v kterým rybníku bych chtěla, a ne ve vaně nebo v blbým gumovým nafukovacím bazénku, kterej je dobrej tak akorát pro prcky, co neuměj plavat.

Cestou bych se skamarádila s různejma hodnejma cizíma lidma, jako to dělá dědeček František. A pořád bych šla a šla, až bych došla na Moravu, do města Opavy, který je prej strašně krásný a ve kterým jsou už tři dni Pepa s Kačenkou na dovolený a ještě tejden tam budou.

A poněvadž bych pořád chodila a plavala a málo jedla, tak bych tam přišla celá hubená, až by na mně plandalo oblečení, a Pepa s Kačenkou by měli hroznou radost, jaká jsem šikovná a hezká a jak jsem je pěkně našla a třeba by mi koupili nový tričko a kalhoty, nejradši růžový, a taky maličkou helmu, protože zpátky bych jela s nima na motorce. Krásně bych se tam vešla, protože už bych nebyla kulatá, ale pěkně placatá jako všechny hezký holky.

A babička by zatím lítala po vesnici a lamentovala a litovala by, že mi nedovolila jet s Kasekrovejma na koupaliště ani v tom největšim vedru a že jsem si nesměla nikdy koupit nanuka a že mě nutila psát dopis Freisteinovi a že mi vo něm vyprávěla, i když jsem si zacpávala uši. Ale už by bylo pozdě, nikdo by o mně nic nevěděl.

Jenomže já nemůžu odejít, to město Opava je tak strašně daleko, že bych tam za tejden nestihla dojít, a nemám žádný peníze na vlak nebo na autobus. Taky nemůžu odejít kvůli dědečkovi Františkovi, protože by byl hrozně smutnej, měl by o mě strach a babička by si na něm určitě vylejvala zlost. A to já nechci, protože dědeček za nic nemůže.

S dědečkem aspoň chodíme do lesa a do různejch vesnic kolem Zákopů, i na výletě v Berouně jsme byli. Jenom koupat se nikdy nejdeme, protože to si ani dědeček netroufne, když to babička zakázala. Pořád mi říká: „Děvečko, nezlob se, babička to myslí dobře. Má tě tak ráda, že si v jednom kuse dělá starosti, abys nenastydla nebo aby se ti něco nestalo." Ale já se stejně zlobím a je mi smutno.

Je pravda, že slovama a jídlem je na mě babička hodná. Ale ty nejdůležitější věci strašně kazí. Když jeli Kasekrovi posledně s dětma na koupaliště, stavili se u nás a prosili babičku, jestli by mě mohli vzít s sebou. Babička řekla, že ne, ale já jsem tak brečela, že to nakonec dovolila. Už jsem se radovala, jenže ona najednou řekla, že jet teda můžu, ale nesmím vůbec vlézt do vody. Kasekrovi mi na koupališti radili, ať se klidně vykoupu, že babičce nic neprozraděj.

Jenže lhát se nesmí, to by ze mě Pepa s Kačenkou byli hrozně zklamaný.

Tak jsem celou dobu seděla na břehu, jenom nohy jsem si namočila do vody a koukala jsem se, jak se všichni koupou. Radši už víckrát na koupaliště nepojedu.

Večer jsem pak jedla buchty, který babička odpoledne upekla a kreslila jsem pohádku o princezně Evžence zakletý ve věži. Kreslím obrázky na čtvrtky, a když je mám všechny hotový, sešiju je jehlou a nití a je z toho opravdická knížka. To mi vždycky zlepší náladu.

Druhej den jsem nekreslila, protože jsme s dědou jeli do Vrkoše na fotbal. Domů jsme šli pěšky a vrátili jsme se až pozdě. Když jsem pak ráno hledala svoje obrázky, zjistila jsem, že mi některý počmáral Pepíček a některý že se ztratily úplně. Šla jsem Pepíčkovi natlouct.

Když jsem se ho zeptala, proč mi zničil obrázky, řek, že je nezničil, že tam jenom přimaloval lvy a slony, protože je má rád. Počmáral jen ty s divou zvěří v lese kolem hradu, co se mu nejvíc líbily. Ty ostatní se smutnou princeznou si prej někam odnesla babička. Šla jsem se podívat do ložnice, do nočního stolku vedle babiččiný postele a tam to bylo! Roze-psanej dopis pro Freisteina, moje fotka a princezna Evženka.

Milý Karle! psala babička.

Máme teď zase Helenku na čas, bohudíky, u sebe a staráme se o ni tak, jak byste si to jistě přál. Je to opravdu moc hodná, velice nadaná holčička a neuvěřitelně se Vám podobá.

Často ji bohužel vídávám zamlklou a posmutnělou, neboť vlastního otce tomu dítěti nikdo nahradit nemůže, i když se o to s Františkem opravdu snažíme. Nakreslila pro Vás obrázky, které přikládám. Umí už také výborně psát, ale netroufá si Vám napsat kvůli Kateřině a otčímovi.

Tak jsem to všechno vzala, roztrhala na malý kousky a hodila i s princeznou Evženkou do záchodu.

Babičce jsem to řekla. Žalovat na mě nebude, protože nemůže. Ale zlobila se strašlivě a zase mi vykládala, jak Freisteinovi, když byl ještě malinkej chlapeček, zastřelili fašisti maminku přímo před očima. Ale za to já přece nemůžu. Mě Freistein nechtěl a já už ho taky nechci. Chci hlavně Kačenku a Pepu, ale ty jsou pryč, a taky bych chtěla nějaký kamarády, ale skoro žádný nemám. Rozhodně ne v Zákopech.

Chodím dokola kolem bytovek a koukám, jestli nepotkám někoho, kdo by si se mnou aspoň chvíli hrál. Vždycky někoho potkám, ale hrát si se mnou nikdy nechce. Tak se musím zabavovat sama. Hlavně kreslením.

Stejská se mi po kroužku, po panu Peckovi a nejvíc po hlíně. Úplně mě svrběj prsty a někdy se mi v noci zdá o tý vůni, která je jenom na kroužku a je stejně krásná jako ta v divadle. Taky se mi líbí, jak voněj starý fotografie. Babička jich má v ložnici v prádelníku plnej šuplík. Chodím si je tam prohlížet, ale potají, protože ona mi je nechce půjčovat. Sednu si na zem, vytáhnu to spodní šuple a rozložím si je kolem sebe po podlaze. Nejradši mám ty, na kterejch jsou krásný dámy v krásnejch šatech, třeba na koni nebo na bále. To jsou babiččiný sestry Aňa a Irma a taky babička, když ještě nevypadala jako babička.

Taky jsem tam našla jednu fotografii, na který bylo vzadu napsáno Dem Karel seine Mutti, to je německy a znamená to Karlíčkovi maminka. Na tý fotce je pani Freisteinová. Myslím jako Freisteinova maminka Helena. Je to taky krásná mladá dáma v krásných šatech, ale nevypadá tak princeznovsky jako babička a pratety. Neni blonďatá a tváří se vážně, jako kdyby věděla, co Freistein provede, až bude velkej. Má úplně stejný kudrnatý vlasy jako já.

Dlouho jsem si ji prohlížela a představovala jsem si, jaký je to bejt zabitej vod fašistů, když člověk ani neni starej. Ale nevím. Nakonec jsem tu fotku babičce ukradla a schovala jsem si ji. Je to moje babička a ne babičky babička, tak co. Ještě nevím, co s ní udělám, nechci ji roztrhat a zahodit do záchoda jako Freisteina, i když je to jeho maminka, protože ona za nic nemůže. Asi ji dám do ÚJV k tomu zrcátku a k tý rybě, co jsem dostala od tety Marty.

Všechno jsem stihla zase pěkně uklidit, ani si babička ničeho nevšimla. Babička totiž měla návštěvu. To má babička málokdy, asi tak jednou za tejden a vždycky v sobotu nebo v neděli, podle toho, kdy jde pani Veverková na hřbitov. To se totiž vždycky zastaví.

Pani Veverková je taková strašně tlustá pani, která neni tak stará jako babička, ale stará je taky dost.

Bydlí v chalupě s velikou zahradou, je tam sama a skoro s nikým nemluví. Vždycky babičce vypráví, co jí kdo udělal a s kým se soudí. Já ji nemám moc ráda, protože zapáchá, jako kdyby se počurala, a protože je to hrozná klepna.

Já jsem se taky jednou počurala, ale za to jsem nemohla. To bylo proto, že mě máma omylem poslala o hodinu dřív do školy. Škola byla ještě zamčená, tak jsem čekala, až otevřou, strašně se mi začalo chtít ču-rat a nevěděla jsem, co mám dělat. Nemohla jsem se vyčurat jen tak venku, protože je tam ze všech stran vidět a hlavně proto, že tam se mnou čekal Secký, kterýho taky špatně poslali z domova, a před nim jsem se styděla. Přešlapovala jsem opatrně z nohy na nohu a byla jsem strašně nešťastná. Bála jsem se jít zpátky domů, že bych pak přišla do školy pozdě, a taky, že když bych se začala hejbat, tak bych se mohla počurat. Počurala jsem se stejně a Secký to viděl. Brečela jsem, ale Secký mi sám od sebe slíbil, že to nikdy nikomu neřekne. To je to tajemství, který o mně ví. To bylo v první třídě, když jsem ještě byla malá a hloupá.

Jenže pani Veverková malá neni a může jít doma i u nás klidně na záchod, tak nevím, proč se počurá-vá. Ale to by mi tak nevadilo. Spíš mi vadí, jak si s babičkou povídaj o různejch lidech různý vošklivý věci. Taky o mámě a o tátovi. Pani Veverková při tom pořád něco jí a frká a třepe pusou jako takovej ten pes boxer.

Já nevim, proč se babička kamarádí zrovna s ní, když stejně vždycky, když ji z okna vidí přicházet, tak křičí: „Dědku! Už sem zas táhne. Schovej ty buchty!" Ale když jí pak dědeček otevře, řekne babička: „Vítám tě, Boženko, to jsi hodná, že se na nás jdeš podívat."

A potom spolu pomlouvají Kačenku. Ach jo. No, aspoň si chvíli můžu dělat, co chci, a dědeček taky. Ten většinou uteče.

Když o tom tak přemejšlím, tak si myslím, že jsem dědečka Františka nikdy neslyšela říct o někom nic ošklivýho. Ani o babičce ne a to se dost divím. Dokonce i pani Veverková domlouvala babičce, ať je na dědu hodnější, že by druhýho tak hodnýho mužský-ho těžko hledala. Pani Veverková má dědu ráda, protože jí pomoh napsat dopis na Národní výbor, když jí JZD zasmrdělo zahradu. JZD jí totiž na tu velikou zahradu, kde rostou ořešáky a švestky, vypustilo mo-čůvku, takže má zkaženou vodu ve studni a kolem jejího domečku teď všechno strašně zapáchá a běhá tam spousta velikej tlustejch myší.

Vlastně je klidně možný, že pani Veverková nesmrdí kvůli tomu, že by se počurávala, ale že ji taky za-smrdělo to JZD.

Všude, kde má JZD v Zákopech nějaký baráky, tak to smrdí hrozně, je tam bláto a kolem dokola všelijaký svinstvo. Nejvíc na zákopeckým zámku, to je jejich hlavní barák.

Na tom zámku dřív žila opravdická kněžna a dědeček se s ní znal, protože jeho tatínek Alois byl u jejího tatínka Rudolfa šafářem a jedna jeho sestra Tonička dělala jedný její sestře Hermíně společnici. To znamenalo, že si s ní musela povídat a jezdit s ní do světa. Součkovi bydleli v takovým malým domečku v zámeckým parku, ale ten domeček už spadnul, zůstaly tam z něj jenom veliký kameny a kusy dřeva, a ta kněžna se všema svejma sestrama už dávno někam zmizela.

To je velká škoda, protože jinak bych určitě chodila s dědečkem na zámek, a až bych byla velká, mohla bych taky třeba dělat tu společnici. To se mi zdá jako dost príma zaměstnání.

Dědeček jednou od tý kněžny dostal zlatej prstýnek. On ho vůbec nenosí, má ho schovanej v krabičce, ale já jsem ho viděla. Myslím, že ji taky s něčím pomoh. Musím se ho na to ještě zeptat.

Tuhle jsem se šla do zámku sama podívat, jestli by tam třeba nebyl někde schovanej nějakej poklad. Ale nic jsem nenašla. Dole jsou krávy a prasata a nahoře jsou všechny místnosti prázdný, jenom v koutech je většinou nakaděno. Dívala jsem se z okna na Zákopy a hrála jsem si, že jsem ta kněžna. Přišli tam za mnou malí cikáni, co bydlej v jedný komnatě v přízemí, a viděli, jak si hraju, protože jsem si jich včas nevšimla. Hrozně se chechtali, tak jsem chtěla utéct, ale oni mi nechtěli nijak ubližovat, jenom byli zvědaví. Tak jsem jim vyprávěla, jak to bylo dřív, a pak jsme uspořádali velikej bál, protože jich bylo hodně a uměli pěkně tancovat.

Zeptala jsem se jich, jestli je pravda, že jedí taky psy a kočky, ale oni se jen smáli a šťouchali do sebe. Slíbila jsem jim, že zase přijdu, a potom jsem tam chodila každej den a pokaždý jsem jim z domova přinesla něco k jídlu, aby nemuseli jíst kočky a protože jsem měla radost, že si mám s kým hrát. Pak nás ale jednou viděl pan Novák, to je náš soused z bytovek, žaloval babičce, že lezu dovnitř do zámku, že tam nikdo nesmí a že si hraju s cikánama. Tak už mi zbylo zase jenom kreslení.

Babička udělala kravál, že prej co by si lidi pomysleli a jak se můžu kamarádit s cikánama, který jsou špinavý a smradlavý. Babička ničemu nerozumí, všechno zkazí a měla by si radši vočuchat pani Veverkovou.

</section>
