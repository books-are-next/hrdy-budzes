---
title: Jak Berenčičová skočila z okna
---

 

Začala jsem chodit do třetí třídy. Už je podzim, ale mně to nevadí. Já mám podzim ráda. Podzim pěkně voní, všechno je barevný a nevokoukaný, všechno je jako nový. Je to jenom jako, protože za chvíli to zase bude stejný jako vloni a předloni. Ale ta doba do tý doby je pěkná.

Taky mě to už nebavilo v Zákopech a nikde jinde jsme letos nebyli.

Z Ruska přijeli Lagróni a začali s náma zase chodit do třídy, protože jejich tatínkové a strejdové a jejich kolotoče a houpačky každej rok v Ničíně přezimujou. Voni skoro ani neuměj číst a psát, Ivoš Lagrón neumí vůbec nic, ale René Lagrón umí docela dobře počítat, poněvadž vybírá peníze u houpaček. Ani nemá cenu dávat je do pomocný školy, protože v březnu zase pojedou na cesty, takže by tam stejně nechodili. Pani učitelka Koláčková si jich radši moc nevšímá. Vona ví, že nad nima nemůže vyhrát.

Minulej tejden nám pani učitelka Koláčková oznámila, že se odstěhoval Tonda Secký a nebude už s náma chodit. Řekla to jakoby nic, ale bylo vidět, že je ráda, protože se s ním hrozně nazlobila. Jednou se tak rozčílila, když kokrhal, že mu nabouchala pěstí do zad, ale on si z toho stejně nic nedělal a kokrhal, dokud ho to nepřestalo bavit.

Kačenka říkala, že se Seckých sice opravdu odstěhovali, ale ne jen tak nějak obyčejně, jako třeba Tereza do Prahy, ale že utekli do západního Německa jako Freistein do Ameriky.

To bych teda asi neuměla, já utíkám děsně pomalu, ale Secký, ten byl šikovnej, byl takovej dobrodružnej a taky měl tu dvojku z chování. Tak už se nemusím bát, už na mě nic neprozradí. Jenže stejně nemám žádnou extra radost, já jsem ho měla docela ráda.

Kačenka už umí stát na hlavě. Hlavu má vždycky celou tmavě červenou, ale vydrží to třeba čtvrt hodiny a na kolečko už si ani nevzpomene. Kačenka teď víc než zhubnout chce mít tu vyrovnanou mysl a na to je asi lepší než jezdit sem tam s kolečkem postavit se na hlavu. Ještě se podle knížky od pani magistry Glancové naučila další zajímavé cviky, ale jinak je to s ní dost špatný.

V divadle ji neobsadili ani do Paní Marjánky matky pluku od Josefa Kajetána Tyla, ani do Začínáme žít od Rusáka Makarenka. Pepa zkouší toho Makarenka a vůbec ho to nebaví, radši by byl doma. Kačenka je doma a radši by zkoušela cokoli. Tak jsou všichni mrzutý a pořád se o něčem raděj.

Dobrý je, že teď má Kačenka spoustu času a můžeme spolu odpoledne chodit ven a povídat si. Chodíme na Svatej Vrch, na houby a taky jsme byly pouštět draka. Samý příjemný věci, co dřív moc nešly. Ale rozveselit Kačenku neumím. Ona má strach, že bude muset odejít z divadla a že nebudeme mít peníze. S tím já nemůžu nic dělat.

Jedině, že bych zabila Kroupovou nebo Vytlačila. Ještě nevím jak, ale začínám o tom přemejšlet. Kačence jsem nic neřekla, protože by s tím asi nesouhlasila. Ona říká, že stačí, když se budu dobře učit, to že prej jí nejvíc pomůže. Ale to je podle mě pěkná blbost. Já se pořád učím dobře a ještě nikdy to nikomu s ničím nepomohlo, ani mně ne.

Zabití by bylo určitě mnohem lepší, ale jak to udělat. My pořád chodíme se školou na všelijaký filmy o válce a tam na sebe vždycky střílej ze samopalů a házej granáty a tak, až jsou nakonec všichni mrtví. Ale to nemám zrovna moc ráda a samopal taky nemám. Určitě taky jde člověka říznout nožem do krku, ale to se zas musí zblízka a teče mu krev a to bych mohla omdlít jako tuhle, když jsem se řízla do prstu, a tím pádem by na mě hned přišli a zavřeli by mě a to by Kačenka s Pepou nebyli moc rádi a já taky ne.

I když je pravda, že ve vězení bych mohla pěkně zhubnout. Ale přece jen bych byla radši, kdyby se na to nikdy nepřišlo, kdo tu Kroupovou zabil. Mohla bych tam nechat jenom malou cedulku, na kterou bych předtím napsala — Černý hnát — nebo něco po-dobnýho a opálila bych ji nad svíčkou. To aby ten ředitel a všichni vostatní dostali strach a honem toho spikávání nechali. Ale jinak — žádný stopy.

Nejlepší by asi bylo, kdyby Kroupová z ničeho nic dostala nějakou ošklivou nemoc a umřela sama od sebe. Jenže ona je mladá a zdravá a já bych ji tak jedině mohla nakazit angínou, až zase ňákou dostanu. A to by asi neumřela.

Škoda, že je Secký v tom Německu, ten by mi možná poradil. Teď za mnou pořád chodí Míša Španihel, to je taky můj spolužák, ale ten je takovej brejlatej, v bílejch kalhotách a vo vraždách určitě jakživ neslyšel.

Míša mě strašně otravuje, protože mě miluje. Já jsem ráda, že mě někdo miluje, ale moc mě to nebaví. Každej den na mě čeká v průchodu do našeho dvora a nechce mě pustit domů. Schválně mi vždycky sebere tašku nebo pytlík s přezůvkama nebo něco jinýho takovýho, abych bez toho nemohla odejít. Musím ho honit a přemlouvat a nakonec vždycky čekat, až ho to omrzí. A když teda domů nejdu a zůstanu tam s nim, tak nemluví a jenom tak kouká. Vždycky se ho zeptám: „Co chceš, Míšo?" A on řekne jenom: „He, he, he." Úplně jako blázen z blázince.

Když mě vloni miloval Honza Bezvad ze Zákopů, chodili jsme zase sem tam po poli, potom mě z ničeho nic povalil na zem a poslintal mi celej obličej. Tak jsem utekla a od tý doby s ním nemluvím.

Já už jsem taky někoho milovala, třeba rytíře Dalibora z Kozojed, co ho mám v penále, nebo se mi docela líbí Luděk Starý z divadla. A kdyby voni milovali mě, tak bych jim určitě nedělala takový pitomý věci, ale pěkně bysme si popovídali.

Míša Španihel mě tak miluje, že se na mě jednou přišli podívat jeho maminka s tatínkem, protože jim doma pořád o mně vypravuje. To jsem seděla zrovna na dvoře mezi bytovkama, na tý cestě, co je tam po dešti takový pěkný bláto jako hlína na kroužku, a dělala jsem sochu. Tam za mnou přišli. Míša, jeho maminka a jejich tatínek. Všichni měli zlatý brejle a bílý kalhoty do zvonu. Řekla jsem: „Dobrý den." Míša řek: „Ahoj." A jeho maminka zavrtěla hlavou a smutně řekla: „Tak to je ta Helenka..." A pak zase rychle odešli. Ani mě k nim nepozvali na návštěvu. Ale já bych stejně nešla, poněvadž, jak říká zákopecká babička, kdoví, co jsou zač, když s nima není žádná řeč.

Včera jsme si šly se Zdenou Klímovou do papírnictví koupit trojúhelník a potkali jsme naši jiskřičko-vou vedoucí Andělu. Vůbec se sobě nepodobala, takže jsme ji málem ani nepoznaly. Ale když jsme ji poznaly, měly jsme velikou radost. Poslední jiskřičky byly na jaře a pak víckrát nepřišla, už jsme se bály, že se jí něco stalo.

„Ahóój!" volaly jsme na ni.

A Zdena hned řekla: „Jéé! Andělo, ty jsi ňáká tlustá!"

To já bych teda neřekla, protože vím, jaký to je, když mi někdo něco takovýho řekne. Ale byla to pravda. Anděla měla břicho jako půl sudu.

„Nejsem tlustá," řekla, „čekám miminko."

„Tak ty už jsi vdaná?" radovaly jsme se.

„Nejsem," řekla Anděla a odešla. Vůbec si o tom s náma nechtěla povídat.

Koupily jsme si trojúhelníky a sedly jsme si na vobrubník u kašny.

„Jak to, že bude mít miminko a neni vdaná?" zeptala se Zdena. Vysvětlila jsem jí, že vdaná kvůli tomu bejt nemusí, protože moje maminka taky nebyla s Freisteinem vdaná a stejně jsem se jim narodila. To vím jistě. Ale jak to teda je doopravdy, jsme si jistý nebyly. Zdena si myslí, že se děti dělaj líbáním, ale to určitě neni pravda, protože to by pak mohli mít děti i děti a starý lidi a děti ani starý lidi děti nemaj. Mně jednou říkala jedna holka, co k nám propadla, ale už s náma nechodí, protože už zase propadla jinam, že to lidi dělaj stejně jako zvířata. Tenkrát jsem se ptala Kačenky, jestli je to pravda, a Kačenka se zlobila a řekla: „Fuj! To se tak nedá říct." Ale jak se to teda dá říct, to neřekla. Jen se mě vyptávala, kdo mi to říkal, a já jsem jí nic neprozradila, poněvadž jsem na ní viděla, že by zase běžela do školy.

Takže to s těma zvířatama zůstalo neobjasněný. Ale já stejně nevím, co jako ty zvířata dělaj, tak ani nemůžu přijít na to, jestli je to pravda.

Kačenka vždycky, když si o tom chci povídat, začne vykládat, že miminko je u maminky v bříšku jako semínko v jablíčku. Jenomže jak se tam dostane? To je nějaká veliká záhada a možná, že to Kačence taky není jasný, i když už dvě miminka měla.

Taky jsem slyšela o prázdninách v Zákopech dvě pani, co si před barákem povídaly o třetí pani, která tam taky bydlí, má spoustu dětí, nemá manžela a je taková nepořádná. Jedna říkala: „Vošmiková čeká další dítě." A ta druhá: „Ale neřikej! Už tu kurvu zase někdo bouchnul?" A ta první: „Hlavně jestli to nebyl váš Vláďa."

To by teda byla úplná hrůza. To bych radši žádný děti neměla než se nechat od někoho bouchat. Já nemám ráda, ani když se na mě křičí, natož tohle.

Těšila jsem se, že mi z toho trojúhelníku zbydou nějaký peníze a že si koupím voskovky. Ale zbyly mi jenom dvě koruny a to je málo. To stačí leda tak na gumu nebo na obyčejný tužky. Škoda, že se pastelky neprodávaj taky jednotlivě jako cigarety. Koupila bych si aspoň růžovou princeznám na šaty nebo takovou tu vzácnou modrozelenou, co je jenom ve vopravdu velikejch krabičkách pastelek — nejmíň za šedesát korun, na moře a na vocasy mořskejm pannám.

Ještě se tenhle měsíc stala jedna hrozná věc a dvě dobrý. Ta hrozná je, že z Moravy přišlo psaní s pruhem a v tom psaní bylo napsáno, ať Kačenka ve spořitelně zaplatí deset tisíc korun, protože Jolana Berenčičová skočila z okna, zabila se, a tím pádem zaplatit nemůže.

Ještě nikdy jsem Kačenku neviděla tak dlouho stát na hlavě, jako když si ten dopis přečetla. Už jí ta jóga opravdu krásně jde. Nespadla, i když Pepa asi tak dvacetkrát bouchnul dveřma. Potom šli naši do divadla a z vrátnice telefonovali do toho města, kde Be-renčičová bydlela, protože tam znají různý herce, a zjistili, že to je vopravdu pravda.

Berenčičová se tam zamilovala do nějakýho pána a chtěla si ho vzít, jenže on už jednu manželku měl a další nechtěl. On tu Berenčičovou chtěl jen tak na někdy, jako navrch. Berenčičová byla zklamaná, opila se, skočila z okna a my to teď musíme zaplatit. To je teda hrůza. Chudák Berenčičová a chudák Kačenka.

Vyprávěla jsem pani učitelce Freimanový, co se stalo. O Berenčičový, o penězích a taky o spikávání v divadle, protože na to na všechno musím pořád myslet, i na němčině a na kroužku. Pani učitelka Frei-manová uvařila čaj a přinesla úžasný čokoládový sušenky. Řekla jenom, že to jsou těžký věci, a pak mě naučila pěknou česko-německou říkanku: Der, die, das — psí vocas, das, die, der — psí prdel. Nemám to nikde říkat, je to jen pro moje obveselení.

Když jsem odcházela domů, zaplatila jsem pani učitelce čtyřicet korun, to je za celý měsíc, a ona mi dala zalepený dopis pro Kačenku. Kačenka ho rozlepila a uvnitř bylo na takové malé kartičce napsáno: Přijměte to, prosím, jako výraz mých sympatií a pokuste se být méně hodná. Za tou kartičkou byly nastrkané nějaké peníze, těch čtyřicet korun, co jsem pani učitelce dala, a pak ještě tisíc. Kačenka z toho byla celá vyjevená, vynadala mi, pak se oblíkla a letěla zpátky za pani učitelkou. Ale vrátila se zase s těma penězma a domluvily jsme se, že si na pani učitelku musíme něco vymyslet.

Taky přišel dopis od tety Marty Krausový, to je ta první dobrá věc, co se stala. Teta Marta v něm píše, že se cestou do Ameriky zastavila za svým starým kamarádem ve Švýcarsku a tolik se jí tam líbí, že už do tý Ameriky nepojede a zůstane tam. A dokonce, to je to nejhlavnější, že si toho kamaráda vezme za manžela, protože on je vdovec a líbí se jí ještě víc než Švýcarsko.

Ten kamarád se jmenuje Egon Blumentahl a je teda opravdu hodně starej. V tom dopise byly taky dvě fotografie, krásný a barevný jako nějaký pohledy. Na jedný je teta Krausová na louce, jak krmí kopretinama nějakou krávu. Na hlavě má novýho ty-ciána a je veliká fešanda. A na druhý je teta Krausová taky na tý louce, jak se objímá s tím Blumentahlem. Blumentahl je malinkej, brejlatej, veselej kudrnatej dědeček a oba vypadaj moc spokojeně.

Tak mám radost, že se má teta Krausová dobře, a hlavně jí přeju, aby jí ten dědeček Blumentahl vydržel dlouho naživu.

No, a úplně nejlepší věc ze všech, co jsem se tenhle měsíc dozvěděla, je ta, že za čtrnáct dní bude mít v Ničíně koncert Miluška Voborníková.
