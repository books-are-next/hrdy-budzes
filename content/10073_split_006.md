---
title: Jak mě málem sežrali vlci
contentType: drama
---

<section>

Včera večer mě rozmrzeli na kroužku. Vlastně jenom slečna Monika, ale stejně to bylo celý zkažený. Jeden malíř, pan inženýr Raroch, se zase ženil a přines na sochání všelijaký koláčky a všem je rozdával a každej si vopravdu musel vzít. A všichni kromě nás s Nečkou si s nim připili, aby se mu ta svatba pěkně povedla, a ne jako vloni, aby už se nemusel pořád a pořád ženit. No, a ta Monika řekla: „To až bude mít svatbu tady Helenka, tak nám nic nepřinese, protože si všechno sní sama."

Zajímalo by mě, co by jí asi na to řek Budžes. Já jsem si hned zase připadala jako ten papoušek, co jsem ho nedávno viděla v jednom přírodopisným filmu. To byl totiž takovej papoušek, co už málem chcíp a co neni jako ostatní papoušci barevnej a šiša-tej, ale je jenom hnědej a kulatej a ještě ke všemu neumí pořádně lítat. Jenom utíká po zemi, takže to má hrozně špatný. Bydlí na jednom ostrově v Austrálii a už je ho děsně málo. Teď prej je trochu zachráně-nej, ale neví se, jestli přece jenom nechcípne kvůli lidem, jako už se to stalo různejm jinejm zvířatům. Byl to moc smutnej film.

Takový věci mi ve škole říkaj pořád, ale na sochání se mi to ještě nestalo. Naštěstí se vůbec nikdo nesmál, protože dospělý lidi nejsou tak zlomyslný jako děti a vůbec jsou hodnější.

Proč to ta Monika řekla, to já nevím. Nejsem přece žádná lakomá a nic jsem jí nikdy neudělala. Pořád mě to mrzí, protože ona je taková krásná, skoro jako Miluška Voborníková, a umí dělat sochy. Já jsem si vždycky myslela, že bych mohla bejt jako Monika, ale doopravdy, protože ona je sochař a malíř, ale přes den je zubař a já bych chtěla bejt sochař i přes den.

Když jsem šla domů, už byla tma a zase padal sníh. Chvíli jsem zůstala stát před kulturákem a dívala jsem se dolů na Ničín — na světýlka. Okna byly žlutý a oranžový a na nejvyšších domech svítily červený komunistický hvězdy. Svatej Vrch byl celej černej a zdálky vypadal strašidelně. Ale u kulturáku bylo spousta světla a lidi chodili sem a tam.

Chodili do kina a do divadla, na kroužky a do restaurace a taky do hotelu, co si tam s holkama chodíme do recepce pro krabičky od americkejch cigaret, co teď sbíráme. Kulturák je dlouhej a velikej a tohle všechno se tam vejde. Ale hezkej moc neni. Vypadá trochu jako krematórium v Praze, kde jsme jednou byli na pohřbu strejdovi, když ho přejela tramvaj.

Ze všech lidí, co chodili kolem, se mi nejvíc líbily slečny z tanečních. Všechny měly kabelky a rukavičky, na schodišti si otřepávaly sníh z vlasů a hned za dveřma si sundávaly kabáty a přezouvaly se do střevíčků. Ty dveře byly celý skleněný, tak jsem zvenku viděla, jak se češou a jak se na sebe smějou do zrcadla a jak vypadají úplně jako princezny.

Třeba jako Šípková Růženka, kterou jsme nacvičili v baletu a pak jsme ji jednou hráli v divadle a co já v ní taky účinkuju a tancuju třetího zbrojnoše.

Jak jsem se dívala na ty slečny, najednou vyšel pan inženýr Raroch, hned si mě všimnul a divil se, že jsem ještě tady, a já jsem se zase divila, že už jde domů. Ale on říkal, že teď už přece nemůže nikde dlouho courat, když je ženatej, a musí za tou svou nevěstou, ale že mě ještě napřed doprovodí domů, protože stejně chtěl dát Kačence a Pepovi výslužku.

Tak jsme šli spolu a povídali jsme si o malování a taky o divadle a pan Raroch pořád upíjel víno z flašky, co si nes v ruce, a na zádech měl baťoh s těma koláčkama a asi taky s dalšíma flaškama, protože to cinkalo. Z baťohu mu koukal lampión pověšenej na tyči.

„Tak nevim, jestli ještě budu chodit na kroužek, když mám teďka takovou vostudu, pane Raroch," řekla jsem podle pravdy.

„Jakou vostudu?" divil se pan Raroch. „Dyť ti to jde."

„No jo, ale to s tou Monikou, jak já teďka vypadám."

„Na Moniku se vykašli. Já ti něco řeknu, naštvala se, protože jsem si nevzal ji. Tak je teď protivná. A taky byla namazaná. Ze žalu, rozumíš?"

„Ale jo, a proč jste si ji teda nevzal?"

„Neni ani chytrá, ani hodná."

„Ale je moc krásná."

„To jo, to máš teda pravdu," vzdychnul pan inženýr Raroch a zase se pořádně napil.

„Proto si ji ale sakra přece nebudu brát, stejně mi dá, kdykoli si vzpomenu."

„A co?" zeptala jsem se, ale pan Raroch myslel na svoje věci. „Co vám dá?" chtěla jsem vědět.

„Cože? Jo tak... No, co mi dá..., co mi dá..., všechno..., všechno, co budu chtít."

„Tak je teda přece jenom hodná, ne?"

„No jó, vlastně jó, vlastně je hodná až moc. Na můj vkus je vlastně až moc hodná. Rozumíš?"

Moc jsem panu Rarochovi nerozuměla, ale stejně už jsme byli doma. Pepa s Kačenkou byli překvapený, že k nám pan inženýr přišel, protože to neni jejich kamarád, jenom trochu známej. Ale neposlali ho pryč, poslali mě spát a ve svým pokoji si s ním povídali a povídali, až jsem usnula a dál nic neslyšela.

Ale než jsem usnula, tak jsem toho slyšela hodně. Třeba, že pan Raroch chtěl bejt malířem, ale ne jak je, opravdickým, jenže to nějak nešlo, a tak je smutnej, že místo toho musí bejt tim inženýrem v dolech. Kačenka mu říkala, že je ještě mladej, když je mu třicet dva let, a že může bejt, čim chce, i malířem. Ale on říkal, že teď už je pozdě a že bude akorát zanedlouho otcem a že je vůbec hrozně nešťastnej člověk.

A pak jsem ještě slyšela, že prej si má dát Kačenka pozor na Andreu Kroupovou, protože se prej podezřele motá kolem ňákýho pana soudruha Pelce, kte-rej teď má bejt největším komunistou v Ničíně.

Ráno jsem se Kačenky ptala, jestli si teda na tu Andreu dáme pozor, a taky, kdy odešel pan inženýr Raroch za svojí nevěstou, ale Kačenka řekla, že

Andrea je naše kamarádka, neni to žádná komunistka a že je přece vdaná s Robertem Čuškem. A hlavně, že se nemá poslouchat, co si jiný lidi řikaj. A že prej si nemám dělat hlavu.

No tak dobře, jenže Kačenka je moc hodná, asi jako zákopeckej dědeček František, a myslí si, že každej je taky takovej. Klidně se může nechat zase vo-blafnout, jako třeba od Freisteina. Aspoň já si myslím, že Freistein ji vyloženě voblafnul.

Pepa s Kačenkou měli tenhle čtvrtek premiéru, tak nás přijel hlídat zákopeckej dědeček a dokonce uvařil oběd. Děda umí vařit dvě jídla, škubánky na slano a škubánky s mákem. Potom jsme se šli spolu projít, ale jenom na chvilku. Odpoledne dávali v televizi hokej — naši proti Rusům — a na to se všichni chtěli dívat. Já taky, poněvadž mi Kačenka slíbila, že když vyhrajeme, dostanu čokoládu. Prohráli jsme 3:2, tak jsem dostala kvůli blbejm hokejistům pomeranč. Když jsem Kačenku poprosila, že to radši nechci nic, řekla — co by za to daly děti v Biafře — a musela jsem ho sníst, protože byla pěkně naštvaná.

V noci jsem se najednou vzbudila. Slyšela jsem Kačenku křičet: „Ty kurvy! Ty mizerný špinavý kur-vy!"

A Pepu, jak jí řiká: „No tak, Káčo, vždyť je půlnoc!"

A pak ještě spoustu dalších hlasů všelijakejch lidí z divadla, co si je táta s mámou přivedli po premiéře domů.

S kurvama já jsem taky měla potíže. To jsme si v Zákopech před bytovkama hráli v létě s dětma a kluci si pořád řikali — ty kurvo. Já jsem to slovo předtím ještě nikdy neslyšela, ale líbilo se mi, tak jsem, když mě babička zavolala z okna k večeři, odpověděla: „Až za chvíli, prosím tě, já ještě nemám hlad, ty kur-vo." Babička strašně rychle zabouchla okno a všechny pani, co seděly venku na lavičkách, a taky ty, co koukaly z oken, se otáčely a smály se.

Doma pak byla veliká nepříjemnost a řekli mi, že kurva je sprostý, ale strašně sprostý slovo. Mnohem víc než třeba vůl a blbec. Je to nějaká hrozně zlá pani, ale stejně je to divný, protože mi nechtěli vysvětlit, jak přesně je zlá.

No, to je jedno, stejně jsem byla ráda, že mě Kačenka tím křikem vzbudila, protože se mi zrovna zdál špatnej sen. Mně se zdaj špatný sny dost často, ale zase ne vždycky tak špatný, jako byl tenhle.

Zdálo se mi, že si hraj u na pískovišti uprostřed dvora, mezi osmi bytovkama. Tak to tady, co bydlíme, opravdu vypadá. Ty domy jsou jednou stranou otočený každej na jinou ulici, ale druhou stranou jsou všechny obrácený do stejnýho dvora, kde my si hrajeme. Jenže v tom snu jsem tam právě byla úplně sama. Něco jsem dělala na písku a najednou se otevřely ve všech domech všechny dveře, vyběhli z nich vlci a běželi na mě. Bylo jich tolik a běželi tak rychle, že jsem ani nikam neutíkala, jen jsem čekala, až mě sežerou. A už mě taky málem sežrali, kdyby mě Kačenka nevzbudila.

Mně už se to zdálo víckrát, ale naštěstí mě ještě nikdy nesežrali. Pokaždý je to hrůza, protože si na to pořád nemůžu zvyknout. Je to ještě horší, než když se mi zdá, že si pro mě přijel Freistein anebo že si mě čerti vzali do pekla, protože s Freisteinem i s čertama se dá aspoň mluvit.

Někdy některej ten sen taky dopadne dobře, protože se mi podaří uletět. Zamávám rukama a letím, kam chci. Je to strašně jednoduchý, ale nejde to vždycky. Škoda, že nikdy nevím dopředu, jestli to pude. To bych se už ničeho nebála a nikdo by mě taky nemusel budit. Jenže když já ani nikdy nevím, že je to jenom sen, a přitom to ví asi každej, určitě každej velkej.

Já už bych taky chtěla bejt velkej starej člověk, protože starý lidi se sobě nesmějou, že jsou tlustý, a ne-dělaj si ani jiný hnusný věci, co si děti pořád dělaj.

Když jsem přišla do mateřský školky, tak mi hned na prvním obědě jeden chlapeček řek, že jeho tatínek má náklaďák a tím náklaďákem mě přejede. Vůbec nevím proč, já jsem mu řekla jenom ahoj a jak se jmenuju. A další takový věci. Kačenka si ale brzy dala říct a do tý školky jsem chodila jenom tejden. Pak už jsem zase chodila do divadla, kde je všechno príma.

Jenže ve škole je to skoro stejný jako ve školce a chodit se tam musí pořád. Naštěstí ne úplně pořád, protože nakonec budu stará a nebudu muset chodit nikam a nic se mi nebude zdát.

</section>
