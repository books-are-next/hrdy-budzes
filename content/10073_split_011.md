---
title: Jak jsme měli k obědu vnitřnosti
contentType: drama
---

<section>

Včera jsme měli k obědu strašnou věc. Jmenuje se to pličky na smetaně, je to něco jako maso, ale opravdový maso, co ho je placatej, rovnej kus — jako třeba řízek — to neni. Jsou to takový malý, strašně měkký a klouzavý kousky, co vypadaj, jako kdyby je někdo do tý vomáčky vyplival. Řekla jsem, že nebudu obědvat, protože nemám hlad a protože mě už od rána hrozně bolí břicho. A to byla úplná pravda. Hned jak jsem se po snídani dozvěděla, co Kačenka vaří k obědu, rozbolelo mě břicho jak čert. Ale stejně mi to nevěřili a Pepa se tak výhrůžně mračil, že jsem hned viděla, že už mi nic nepomůže. Tak jsem napřed snědla všechny kolínka, co byly k tomu, a když už mi došly, zkusila jsem vzít do pusy to ostatní a rychle trochu spolknout. Radši jsem zavřela oči, ale stejně to nešlo. Pepa s Kačenkou a s Pepíčkem už měli dojezeno, Pepíček si šel hrát a oni seděli, mračili se na mě a čekali, až to taky sním. Nacpala jsem si do pusy pliček, co se tam vešlo, řekla jsem, že se musím jít vyčurat, a všechny jsem je vyplivala do záchodu. Ale pořád mi jich ještě strašně moc zbylo na talíři. Nakonec Pepa vstal, řek, že se na to nemůže dívat, bouchnul dveřma a odešel. Kačenka pak řekla: „Dej to sem, prosim tě," a vyhodila ten zbytek. To bylo veliký štěstí, protože jinak bych se poblinkala jako ty ryby.

V sobotu jsem byla s Kristýnou a s panem doktorem Macháčkem u Macháčků na chatě. Pani Macháčková tam byla taky, ale ta si s náma moc nepovídá, spíš vaří nebo plete. Macháčkovi mají chatu na přehradě, kousek od Ničína, je úplně celá dřevěná a nevejdou se do ní všichni najednou.

Na zahrádce před chatou si udělali spoustu malič-kejch záhonů a pani Macháčková na nich pěstuje různý věci do polívky. Hned jak jsme přijeli, tak se tam začala hrabat a pan doktor Macháček nás vzal k vodě.

Ta přehrada je tak veliká, že neni vidět na druhej břeh a vypadá to skoro jako moře. Ale nedělaj se na ní žádný pořádný vlny a nejsou v ní mušle ani medúzy. Pan doktor si sednul na pařez a kouřil a my jsme s Kristýnou jen tak couraly kolem vody, protože na koupání byla zima.

Vyprávěla jsem Kristýně, jak vypadá vopravdický moře. Že je voňavý a taky moc dobrý na chuť. Že na břehu moře jsou pláže, to jsou takový louky z písku, na kterejch se dá všelijak hrát a najít spousta zajíma-vejch věcí. Že to moře sahá tak daleko, že se vůbec nedá poznat, kde končí voda a kde začínaj mraky. Vono se to poznat dá, ale jenom když jede lodička.

Taky jsem jí vyprávěla, jak se řekne bulharsky zmrzlina a jak dobrou noc a jak Bulhaři, když myslej „ano", tak kroutěj hlavou jako že „ne" a naopak a jakej maj v obchodech bílej šišatej chleba a žádný maso a v cukrárnách jenom jedny čtveratý průsvitný bonbony a nebo takovou sladkou kaši v kulatý plechovce, jak nosej mrtvoly ve zlatý otevřený rakvi a jak se mi po tom všem stejská. Vůbec tomu nechtěla věřit, ale jinak nic neříkala. Myslela jsem, že by mi třeba mohla taky něco vyprávět, jenže ona strašně málo mluví. Skoro tak málo, jako pani Macháčková.

Stejně nevím, jestli bych se byla v tý přehradě koupala, protože podél celýho břehu plavala na vodě taková vošklivá, hustá, žlutobílá pěna. Na zpáteční cestě jsem se zeptala, proč se tam ta pěna dělá, a pan doktor Macháček řek, že to je tím, jak blejou ryby.

Zdálo se mi to hrozně zajímavý, tak jsem doma hned běžela za Kačenkou, ale Kačenka zrovna klečela v pokoji na podlaze a cvičila s kolečkem. Už z ní úplně kapala voda, jak pořád jezdila sem a tam, a vůbec nedávala pozor, co říkám. Ona zase drží dietu, takovou, co se jmenuje vajíčková, protože se musejí jíst jenom samý vajíčka natvrdo a vůbec nic jinýho.

To se jí to vaří v neděli k obědu ty pličky, když je nemusí jíst. Taky bych radši jedla k obědu vajíčka natvrdo, ale nesmím, i když já bych zhubnout měla, zatímco Kačenka je hubená pořád a podle mě by klidně mohla jíst samý dorty.

Pepu by to s těma rybama určitě zajímalo, ale byl zrovna v divadle, tak jsem to šla povědět aspoň Pepíčkovi. Koukal na mě jako puk a pak řek jenom: „Lyby já nelad, já lači zízek."

No a druhej den byla ta neděle s pličkama. Řízek byl, až když přijela na návštěvu pražská babička Dáša s tetou Martou Krausovou.

To byla veliká sláva, ale ne proto, že do Ničína jez-děj málokdy, sláva byla proto, že komunisti pustili tetu Martu do Ameriky. Do Ameriky totiž vždycky nikdy nikoho nepustěj. Teta Krausová posílala tu svoji žádost dvacet let každej rok a vůbec už si nemyslela, že jí to někdy doopravdy dovolej.

Už je stará, mnohem starší než babička Dáša, má bílý vlasy a je celá vrásčitá. Ale pojede. Říkala, že prej už za tejden, aby si to zase nerozmysleli. Pojede a už se nikdy nevrátí. To mě mrzí, protože teta Marta byla moje hodně dobrá pražská kamarádka, možná nejlepší, protože s Terezou už si nějak moc nepíšeme. Tereza už na mě asi zapomněla, poněvadž v Praze jsou mnohem lepší věci než já.

Teta Marta mi krásně vyprávěla o strejčkovi Krause, o válce a o před válkou, o jednom baráku, co se jmenuje Mánes jako ten slavný český malíř, ale je to něco úplně jinýho, a ještě spoustu dalších věcí, který mi nikdo nikdy nevyprávěl. Pořád nosila zrzavou paruku, co se prej jmenuje tycián, a voněla cigaretama. Vůbec jsem nevěděla, že je vlastně taková stará a vůbec mě nenapadlo, že mi odjede. Jenže jí právě všichni odjeli už dávno.

Kačenka uvařila řízky s bramborovou kaší, Pepa koupil pivo a víno a pořád tetě říkal:

„Jó, Marti, jen si dej do sosáku, poslední česká večeře a šmidra!" A vždycky praštil rukou do stolu. Říkal to pořád a pořád a Kačenka se na něj zlobila, proč tetu trápí. Ale teta se nezlobila. Usmívala se a pokaždý řekla:

„No jó, děti moje, vždyť je to pravda."

Nakonec už táta říkal jenom — šmidra — a já jsem si musela jít lehnout. Než jsem usnula, slyšela jsem, že všichni zpívají takovou tu písničku: „Tam za tím mořem píva, tam zakázali práci..." Tu má náš táta moc rád.

Ráno, když ještě všichni spali, jenom já jsem si četla a Pepíček si hrál v postýlce na mamuta, ozvalo se napřed dlouhý zvonění a potom strašlivý bouchání na dveře. Už jsem chtěla jít otevřít, ale nakonec vylez Pepa a celej zmuchlanej se šel podívat, kdo to je.

Na chodbě stál manžel od Andrey Kroupový, Robert Čušek, ještě zmuchlanější než Pepa a křičel:

„To je dost, ty vole, už jsem se tady málem poblil."

A jak táta otevřel, rovnou běžel k nám na záchod a pak do koupelny. Když vylez, tak táta furt stál u těch otevřenejch dveří, mračil se jako kvůli těm pličkům a ukazoval Robertovi ke schodům, jako že má odejít. Ale Robert Čušek si sednul v naší předsíni na zem a zapálil si cigaretu.

„Hele, Roberte, já to myslím vážně, byli jsme kamarádi, ale potom, co tvoje žena řekla Káče, tak... Já se ti sakra divím, že sem vůbec lezeš."

„Moje žena, ty vole! Hovno moje žena! Moje bejva-lá žena! Včera jsem přijel, včera mi to řekla. Už u něj bydlí."

„U koho?"

„U toho Pelce, do prdele, u toho komouše. Řekla mi, že neni blbá, že do toho šlápne, že se na ňákýho poskoka z televize může vysrat. Že bude dělat kariéru! Chápeš to? To mi vopravdu řekla."

„Tak vidíš, to jsme na tom stejně."

Kačenka stála ve dveřích do pokoje a vypadala divně. Vypadala, jako když si teta Krausová sundá ty-ciána.

„Zejtra jdu k Vytlačilovi na pohovor, jde to rychle... " řekla.

„Máti, co kdybyste se šli s Helčou a s Pepíčkem projít? Tumáš a dejte si někde snídani." Pepa dal babičce padesát korun a Kačenka šla do kuchyně vařit kafe.

„Rukulíbám, milostivé dámy!" zdravil Čušek babičku a tetu, když jsme šli ven, ale pořád při tom seděl na zemi. Pepa nám otevřel dveře, vykouk na chodbu a povídá:

„Jaký málem, von se tady doopravdy poblil."

Uklidil to a šel nás vyprovodit až před dům. Omlouval se tetě a něco si šeptali. Rozuměla jsem jenom — no tak vidíš. Potom jsme šli na Svatej Vrch, protože tam je to hezký.

</section>
