<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
<meta content="text/html; charset=utf-8" http-equiv="content-type"/>
<meta content="ABBYY FineReader 10" name="generator"/>


<title>Unknown</title><meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
<body class="calibre">
<span class="toc"> </span><div class="c" id="calibre_toc_21"> </div>
<div class="c" id="calibre_toc_22"> </div>
<div class="toc1" id="calibre_toc_23">Jak jsem pošlapala mravence</div>
<div class="c" id="calibre_toc_24"> </div>
<p class="c8">Protože už je hezky teplo, začaly zase potíže s tělocvikem. S tím jsou potíže vždycky, ale na jaře, když se vyleze z tělocvičny na školní hřiště nebo na stadion, je to ještě o dost horší než jindy, poněvadž to znamená, že se zase bude běhat a navíc se na to bude spousta lidí koukat.</p>
<p class="c8">Už jenom vysvlíknout se do trenýrek nestojí za nic. Hned je břicho vidět ze všech stran a nedá se s tím nic dělat. V plavkách je to zrovna tak, ale to mi nevadí, protože plavat umím dobře a rychle. Jenže mi to není nic platný, poněvadž plavat se školou nikdy nechodíme.</p>
<p class="c8">Nic jinýho neumím, i když pořád chodím někam cvičit a docela mě to baví. Ale ve škole mě to nebaví vůbec. Jenom mám před každou hodinou strach, protože školní tělocvik není vymyšlenej kvůli cvičení, ale kvůli mučení tlustejch a nešikovnejch dětí. A to jsem já oboje.</p>
<p class="c8">Včera to se mnou vypadalo moc špatně, protože se konal sportovní den. Vyučování bylo jenom do deseti hodin a potom musela jít celá naše škola a všechny ostatní ničínský školy na ničínskej sportovní stadion běhat a skákat, protože měl Vladimír Iljič Lenin narozeniny.</p>
<p class="c8">Napřed ale byla spousta proslovů a recitovaly se básně. Z naší třídy recitovala Válová, která sice, když musí mluvit před lidma, tak koktá, ale její tatínek je důstojník a ty naše závody uspořádali ničínský důstojníci. Strašně jsem jí záviděla, protože nemusela běhat. Měla jen říct tu básničku a potom pomáhat roznášet kytky a medaile. Jenže ona vůbec nebyla ráda. Měla strach, že něco zapomene a strach z toho svýho koktání a největší strach měla ze svýho tatínka pana Vála a z pani učitelky Verecký, který jí to recitování nařídili. Pořád chodila kolem dokola pódia, kde se říkaly ty proslovy a kde měla recitovat, a vždycky, když došla k jednomu místu, kde rostlo takový malý křoví, vlezla dovnitř. Za chvíli zase vylezla a šla znova kolem dokola.</p>
<p class="c8">Já jsem seděla sama kousek dál na trávě, dívala jsem se na Válovou a bylo mi jí líto. Taky mi bylo líto mě, poněvadž jsem věděla, co mě čeká, a mrzelo mě, že si to třeba nemůžeme vyměnit, když bysme byly obě dvě radši. Mě by nějaký recitování nemohlo rozházet.</p>
<p class="c8">Jak jsem byla vzteklá a smutná, zamačkávala jsem mravence, co mi lezli pod nohama a někdy i po nich. Najednou někdo povídá: „No prosím tě, co to děláš?" Otočila jsem se a za mnou stál jeden voják, v ruce měl strakatej praporek na startování závodů a dost se mračil. Nic jsem neřekla.</p>
<p class="c8">„No tebe jsem se ptal, holčičko, jen se na mě podívej. Co ti udělali ti mravenci?"</p>
<p class="c8">„Nic," řekla jsem a taky jsem se zamračila, aby viděl, že se ho nebojím.</p>
<p class="c8">„Tak proč to děláš, proč jim ubližuješ?"</p>
<p class="c8">„Nevim." Kopala jsem jen tak do země, až mě rozbolel palec u nohy.</p>
<p class="c8">„Mravenci chtěj bejt taky na světě jako třeba ty, a když jim ublížíš, taky je to bolí. I když neuměj mluvit."</p>
<p class="c8">„Půjdete to říct?" zeptala jsem se. Voják mávnul rukou, jako že ne, a sednul si vedle mě na zem.</p>
<p class="c8">„Stalo se ti něco?"</p>
<p class="c8">„Nestalo. Jsem naštvaná, protože musím závodit a nechci. Budou se mi smát."</p>
<p class="c8">„To se musí vydržet," řek voják. „To nic není."</p>
<p class="c8">„Vám se to řekne, když jste velkej, tak si můžete dělat, co chcete, a nemusíte dělat nic, co nechcete."</p>
<p class="c8">„Kdepak, kdepak, to se ti jen zdá."</p>
<p class="c8">„A co třeba musíte, co ani trochu nechcete?"</p>
<p class="c8">„Hele, já se jmenuju Honza, nemusíš mi vykat. Třeba musím bejt na vojně. To fakt ani trochu nechci. Ale naštěstí už jenom čtrnáct dní."</p>
<p class="c8">Chtěla jsem se zeptat ještě na něco o těch mravencích, ale pak jsem si všimla, že na pódium leze Válová.</p>
<p class="c8">„Hele," upozornila jsem Honzu, „ta to má taky špatný."</p>
<p class="c8">A špatný to teda vopravdu bylo. Válová byla napřed celá bílá, pak úplně zčervenala a pak začala recitovat. Koktala jako ještě nikdy, vůbec jí nebylo rozumět. Odříkala jenom dvě sloky ze šesti, ale trvalo to, jako by jich řekla dvanáct.</p>
<p class="c8">Potom to nějak skončilo, nevím jak, protože jsem dávno předtím zavřela oči, a abych si zlepšila náladu, představovala jsem si místo Válové na tom pódiu</p>
<p class="c8">popravu rytíře Dalibora z Kozojed. Šlo to dobře. Vojáci bubnovali a bubnovali a jeden špinavej zbrojnoš přinutil Dalibora pokleknout a položit hlavu na špalek.</p>
<p class="c8">„Chudák!" řek Honza.</p>
<p class="c8">Otevřela jsem oči.</p>
<p class="c8">„Mně je ho taky děsně líto," řekla jsem a viděla jsem, že mi Honza nerozumí. „Tak ahoj, já už musím jít cvičit," řekla jsem. Radši jsem mu nechtěla vysvětlovat, na co si v hlavě hraju, když se mu nelíbili ti mravenci.</p>
<p class="c8">Za chvilku začal náš závod na padesát metrů. Vždycky po pěti. Napřed běhaly holky. Kluci stáli kolem a pokřikovali. Když jsem přišla na řadu, volali: „Mobydyk, do toho!" Myslela jsem na to, že jestli doběhnu aspoň předposlední, mohl by Dalibor ještě dostat milost. Ale asi jsem radši neměla myslet na nic. Upadla jsem, hned jak jsem vyběhla. Rozbila jsem si koleno a odřela jsem si nohy, ruce a hlavu. Asi fakt hodně, protože přiběhly učitelky a posadily mě na trávu. Zrovna vedle toho křoví, co tam prve chodila Válová. Seděla jsem na zemi, dívala jsem se, jak mi všelijak teče krev a jak mám do nohy díru a v ní škváru. Byla jsem docela spokojená, protože jsem věděla, že už nebudu muset dál závodit. Mouchy kolem mě lítaly a bzučely jako smyslů zbavený. Myslela jsem, že jsou celý divoký z tý mojí krve, ale pak jsem se ohlídla a viděla jsem, že to křoví za mnou je celý poblitý. Hrozně se mi zatočila hlava a asi jsem omdlela, protože potom na mě koukala pani učitelka Verecká divně zhora a z veliký dálky volala: „Součková, co je s tebou? Vstávej! No tak! Vzpamatuj se!" A pak říkala druhejm učitelkám: „Holky, hele, vona sebou švihla. Co s ní budeme dělat?"</p>
<p class="c8">Ale to už jsem slyšela docela dobře a už jsem si sedla.</p>
<p class="c8">„No sláva!" řekla pani učitelka Verecká. „Hele, Součková, teď půjdeš domů, ale cestou se radši zastavíš u doktora, jo? A půjde s tebou tadyhle Válová, kdyby se ti náhodou zase udělalo špatně."</p>
<p class="c8">Napadlo mě, že mnohem horší bude, jestli se zase udělá špatně Válový, ale hlavní bylo, že jsme mohly jít pryč.</p>
<p class="c8">Šly jsme pomaličku přes náměstí k poliklinice. To mi trochu kazilo radost.</p>
<p class="c8">„Mě už to ani nebolí, co kdybysme tam nešly?" zeptala jsem se Válový.</p>
<p class="c8">„To nejde, když to soudružka učitelka nařídila, tak musíme."</p>
<p class="c8">Válová se na mě ani nepodívala. Pořád jenom koukala na svoje boty a pořád vypadala, že začne brečet. Viděla jsem, že to nemá cenu.</p>
<p class="c8">Na poliklinice mi pan doktor namazal koleno mastičkou, zavázal ho a taky mi píchnul protitetanovku. Nic to nebylo. Já měla strach, že mě bude chtít postříkat akutolem, jako to dělá Kačenka. To potom bolí mnohem víc než předtím.</p>
<p class="c8">Když jsem vyšla z ordinace, Válová seděla v čekárně a prohlížela si podrážky. Hned vstala a šla zase se mnou. Zdena říkala, že pan Vál Válovou hrozně řeže, voni jsou sousedi.</p>
<p class="c8">„Já teď jdu do divadla, chceš jít taky?"</p>
<p class="c8">Zavrtěla hlavou.</p>
<p class="c8">„Jdeš domů? Nebo kam jdeš?"</p>
<p class="c8">„Za mámou," řekla Válová.</p>
<p class="c8">Její maminka učí v pomocný škole blbečky, a proto je velice přísná.</p>
<p class="c8">„Hele, pojď se podívat do kostela," řekla jsem, protože jsme šly zrovna kolem.</p>
<p class="c8">„A co tam je?" zeptala se Válová.</p>
<p class="c8">„Jak, co tam je? Sochy, obrazy, Pánbůh, barevný vokna, různě... Copak ty si tam nikdy nebyla?"</p>
<p class="c8">Už se zase koukala na boty.</p>
<p class="c8">„Tak se pojď podívat, je to tam fakt hezký."</p>
<p class="c8">„Já nemůžu. Tatínek tam nesmí, protože je voják, a já tam nesmím, protože mi to zakázal."</p>
<p class="c8">„Nebuď srab!" řekla jsem.</p>
<p class="c8">Ale Válová začala rudnout a já jsem si vzpomněla na to poblinkaný křoví.</p>
<p class="c8">„Tak já jdu sama. Jestli chceš, počkej na mě tady."</p>
<p class="c8">Jenom jsem si trochu čmuchla kostelní vůně a taky jsem se pomodlila: Pane Bože, já jsem ti zašlapala mravence a ty jsi mně za to rozbil koleno, tak už se nezlob.</p>
<p class="c8">Venku na kostelních schodech poskakovali tři cikánský kluci a jedna holka a hráli si na indiány. Ten největší měl v ruce nůžky a nastřihával ostatním dole trička, aby měli takový ty třásně, co indiáni mí-vaj. Válová byla pryč.</p>
<p class="c8">„Ja som Rybana!" křičela ta holka a za ušima si přidržovala dva dlouhý copy. Ale ne svoje, byly blonďatý s červenejma beruškama na konci. Šla jsem pryč docela rychle, i když už mě ta noha pěkně bolela.</p>
<p class="c8">Pořád jsem musela myslet na to, co ta Válová Pánu-bohu provedla tak hroznýho.</p>
<p class="c8">Jak jsem se blížila k divadlu, začala jsem se trochu courat, protože mě napadlo, že až mě Kačenka uvidí, tak se buď lekne, nebo mi vynadá, nebo oboje. Pan doktor mi sice koleno zafačoval, ale jinak jsem byla dost krvavě ušmudlaná. Radši jsem si chtěla ještě na chvíli sednout na lavičku před vchodem a trochu se, jak říká zákopecká babička, uhemovat.</p>
<p class="c8">Na lavičce už někdo seděl. Byla to Berenčičová, nevěděla jsem, jak se jmenuje křestním jménem, protože je v divadle nová. Sedla jsem si vedle a pozdravila jsem, ale ona si něco psala do takovýho maličký-ho notýsku a vůbec si mě nevšímala. Já jsem si jí chtěla taky nevšímat, ale potřebovala jsem si utřít šmouhy kapesníkem a žádnej jsem neměla, tak jsem řekla: „Pani Berenčičová, prosím vás, půjčila byste mi kapesník? Já vám ho neposmrkám, ale potřebovala bych ho na krev." Berenčičová přestala psát a podívala se na mě.</p>
<p class="c8">„Jinak dostanu vynadáno," řekla jsem.</p>
<p class="c8">„Ty mě znáš?" zeptala se.</p>
<p class="c8">„Neznám, ale vím, že jste pani Berenčičová, naše nová herečka. Já jsem totiž taky z divadla a jmenuju se Helena Součková podle Kačenky, ale táta se jmenuje Brďoch."</p>
<p class="c8">„Aha," řekla Berenčičová, „ty se mi zdaj docela dobrý."</p>
<p class="c8">„No jo, mně taky," řekla jsem.</p>
<p class="c8">„Hele, já jsem svobodná, takže nejsem žádná pani. Můžeš mi říkat Jolano a můžeš mi tykat."</p>
<p class="c8">Mluvila se mnou, ale stejně už zase něco psala.</p>
<p class="c8">„Jolano? Co to píšeš?"</p>
<p class="c8">„Závěť," řekla Berenčičová, schovala notýsek a zapálila si cigaretu.</p>
<p class="c8">„Co to je?"</p>
<p class="c8">„To je takovej papír, kam napíšeš, co kdo dostane, až umřeš. Třeba kdo dostane tvoje hračky a tak."</p>
<p class="c8">„No, asi Pepíček nebo Soňa Kučerová, to je moje sestřenice, ale tu já nemám moc ráda, protože je hloupá."</p>
<p class="c8">„No vidíš, proto to právě píšu. Aby po mně něco nedostal někdo, koho nemám ráda."</p>
<p class="c8">„A ty umřeš?"</p>
<p class="c8">„Ty taky, každej umře. Nevíš dne ani hodiny."</p>
<p class="c8">Chtěla jsem říct, že jsem ještě malá, ale pak mě napadlo, že si někdy taky připadám dost velká. Tak jsem neřekla nic. Ale ona stejně poznala, na co jsem myslela, protože řekla:</p>
<p class="c8">„Nemusíš bejt stará, může tě třeba přejet auto nebo tě někdo zabije. To se stává."</p>
<p class="c8">„No jó, nebo můžu mít třeba srdce," vzpomněla jsem si na Olinku Hlubinovou.</p>
<p class="c8">„Na srdce se vykašli," řekla Berenčičová. „Dobře ti radim."</p>
<p class="c8">Berenčičová byla maličká, celá pihovatá i s rukama a měla červený vlasy.</p>
<p class="c8">„Máte potíže?" zeptala jsem se, ale pak jsem se lekla, že se na mě bude zlobit.</p>
<p class="c8">„Potíže?" zasmála se Berenčičová. „Kdepak potíže. Průsery mám, samý strašlivý průsery, jeden za druhým. Už od malička." Berenčičová vstala.</p>
<p class="c8">„Tak ahoj, já už musím jít, čeká na mě jeden starej vošoust."</p>
<p class="c8">„Vo co?" zeptala jsem se.</p>
<p class="c8">„Vo sto šest," řekla Berenčičová a odešla.</p>
<p class="c8">U mámy před šatnou stála Yveta Panýrková, to je taky jedna skoro nová herečka, co se teď kamarádí s Andreou Kroupovou. Opírala se o zeď, a když jsem ji pozdravila, tak se lekla. Chtěla jsem otevřít dveře, ale nešlo to. Pořádně jsem zalomcovala klikou. Otevřela mi Andrea Kroupová, musela stát rovnou za dveřma.</p>
<p class="c8">„Ahoj," řekla jsem.</p>
<p class="c8">„Dobře, jak myslíš," řekla Andrea Kačence, „jak teda myslíš. Já jsem tě varovala."</p>
<p class="c8">„Mně je šestatřicet," křičela Kačenka, „a do žádný-ho SSM vstupovat nebudu! A jestli teda mermomocí chceš slyšet, co si o tom myslím, tak já si myslím, že je to všechno pěkný svinstvo! Stačí ti to?"</p>
<p class="c8">„Stačí. Ahoj Helenko." Andrea odešla.</p>
<p class="c8">Všechno dobře dopadlo, protože si Kačenka vůbec nevšimla, jak vypadám.</p>
<p class="calibre1"> </p>
<div class="pagebreak" id="calibre_pb_9"></div>
</body>
</html>
